NUOVO TEATRO UN LABORATORIO COLLETTIVO  di CARMELO BENE 
Torino. Aria di palazzo. Smanie stabili a Palazzo Canavese. Anche Arbasino l'aveva scambiato per un palazzo. Era invece un paese poco distante dal lago dove tutto il teatro più nuovo s'è trovato in vacanza. Reazione sempre ebete della critica rachitica, impegnata e alpina che ha applaudito un cabaret inattuale (sul giornale vuol dire « classico »), per non fischiare noi che a nostra volta e al solito villani avevamo fischiato il cabaret. Sylvano Bussotti si è sottratto alla folla in una molto bella conferenza su Cage. Cathy Berberian ha stupefatto una pagina di Joyce-Berio, da quella splendida orchestra che è. Una davvero allegra e confortante premessa all'Amleto di L. De Berardinis. Barba, tra l'altro, mediante una esemplificazione ginnica (pure sbagliata), ci ha dimostrato che ne è di Grotowskj se, svanito il talento, rimane la fatica. L'organizzazione ha fatto tutto il possibile.  Sto cercando adesso di ricordare quanto ho cercato di dire, inascoltato, a proposito di « teatro laboratorio » e « teatro collettivo ». « Laboratorio » e « collettivo sono due termini complementari. « Laboratorio » può anche intendersi come ricerca a condizione che sia fondamentalmente un « atteggiamento ». Così, nell'interesse di un « collettivo » di lavoro, rispetteremo solamente un « comportamento » (laboratorio personale nel collettivo). « Laboratorio » non è la scuola di un maestro che a furia di metodo sia riuscito a livellare a una mezza altezza una quindicina di discepoli (una tale equivalenza tecnica è di solito asinamente confusa con uno « stile »). lo sono uno spettacolo, tu sei uno spettacolo, egli è uno spettacolo, noi siamo uno spettacolo ... Tutti spettacoli diversi? Da un certo punto, sì. Che vuol dire da un certo punto? Uno spettacolo pronto è uno spettacolo finito (mesi di prove e prova generale), svilito tecnicamente: è lo spettacolo delle prove, peggio ancora quello del testo. Non è ancora lo spettacolo di se stesso, non è ancora un testo dello spettacolo. Se siamo in due, nello stesso spettacolo, si tratterà per entrambi di giocare non soltanto due ruoli, ma soprattutto due spettacoli diversi, disimpegnandoci da un primo, anche se nuovo per il pubblico, da noi risaputo tecnicamente. È tutto un fatto di improvvisazione? Niente affatto. Grande attore è colui che, intimidito da se stesso e con tutta la fede, diffida della propria tragedia. Mentre questa si svolge, né prima né dopo. In questo modo egli « tradisce », non tanto il testo, ma lo spettacolo che il « collettivo » sta rappresentando supino. Tradisce anche il « collettivo » che, « collettivo » per premessa, sta sfogliando alla platea tutto un libro non suo perché crede all'autore quanto basta e non quanto non basta. In questo senso, un laboratorio collettivo non comportamentistico, non dubitato e tradito da un atteggiamento personale di laboratorio, ha la stessa importanza del testo se rispettato, cioè non goduto. Cioè nessuna. Quello che in prova era un fatto di fiducia diventa in scena un fenomeno di fede, se la scena non è altro che l'ultima analisi. Ecco la vera urgenza del regista-attore. Che cosa si deve fare per diventare così, così capaci di tutt'altro? Non c'è niente da fare. È questione di fede, che non è la fiducia nel « gruppo » ma l'esatto contrario, una fede che quando è più felice, non miracola niente, ma rassegna (infinitamente). La sfiducia nel « collettivo » porta comunque sia a due diverse risoluzioni efficaci: superare o cambiare mestiere. E allora, come aderire a un gruppo se sfiduciati e come meritare questa fede al momento giusto, se d'altra parte non basta una coscienza nauseata dell'esito tecnico del collettivo a procurarci una fantasia nuova? È questione di fortuna.  Come per gli spettacoli-relazione o conferenze-spettacoli, un convegno è un palcoscenico approntato e no, dove la fede dovrebbe precedere soltanto l'organizzazione e seguire i risultati personali di quelli più fortunati tra i partecipanti. Ed è perciò che, da un punto di vista programmatico-organizzativo (anche Quartucci è stato molto chiaro in merito), questo convegno è riuscito. Da quell'altro, « artistico », non c'è nulla da chiedere che non ci si possa personalmente domandare. Sarebbe un farla da critici teatrali. E proprio in sede di questo convegno, è stato un caso due volte sfortunato quello di Roberto De Monticelli. La sua « sfiducia nel collettivo » non l'ha condotto a nessuna delle due risoluzioni efficaci sopraddette (è una strana eccezione). Delle sue due sfortune (per ovviare alla seconda basta non leggerlo) è più grave la prima: non avendo portato niente di suo, avrebbe voluto portarsi via la roba degli altri. Gli sta bene. 

L'INDUSTRIA CHE NON RICERCA di G. B. ZORZOLI 
Uno stralcio dei « Cantica sermo » di san Bernardo che apre un volume sulla ricerca industriale; un libretto di centotrentaquattro pagine di cui centodieci inutili, ma le restanti ventiquattro individuano ragioni e modi di un salto qualitativo che ci ha portato alle frontiere attuali della scienza e della tecnica. Ed allora più di mille pagine bastano appena ad offrire un panorama di massima e nemmeno completo. Poi uno segue un convegno sulla ricerca industriale e deve mutare frequenza d'ascolto, raccogliere in fretta dal cestino della carta straccia il vetusto codice interpretativo valido per i componimenti della prima media, tutto retorica tutto miele (e chi appena appena critica con garbo sembra un Saint-Just). Eppure, riguardando gli appunti presi al convegno, trovo almeno una ventina di segni di richiamo laterale, che nella mia personale convenzione stanno per VIP (very important period). Il testo del Dinelli è un tentativo riuscito di volgarizzare certi problemi della ricerca, e si lascia leggere gradevolmente (tranne la prefazione dell'ex-ministro Arnaudi, quella proprio no). Eccetera eccetera. Ma la mancanza di lieto fine rimane, qualunque sia l'angolatura da cui affronto il problema. Giudicate voi se nel volume del Koyré, che in realtà volume non è, bensì risultante di due saggi più una lunga e non appetibile introduzione ed una appendice con saggio d'altro autore, tanto per fare il peso, si riesce a superare il disappunto di una introduzione troppo giustificazionista per non irritare; è la banalità di un saggio sulle ragioni dell'arresto nello sviluppo tecnico durante l'antichità, in cui sostanzialmente si accetta come prioritaria l'influenza della schiavitù ma nel contempo si cerca di confutarne l'importanza sulla base di « distinguo » non convincenti e comprensibili solo come esercitazione di originalità fine a se stessa. Se tutti questi ostacoli vengono sormontati, il saggio Dal mondo del pressappoco all'universo della precisione fornisce al lettore tenace la chiave interpretativa del passaggio dalla civiltà cotecnica a quella tecnica nell'accezione moderna del termine. Geometria e matematica vengono per la prima volta impiegate da uomini come Galileo e Huygens per descrivere leggi fisiche in modo razionale; la verifica di tali leggi richiede la disponibilità di strumenti di misura « di precisione ». Costretti a costruirseli da soli, gli studiosi mettono a punto tali strumenti con gli stessi criteri e con lo stesso rigore matematico adottato nello studio delle leggi della natura. Con lo strumento scientifico nasce così la tecnica moderna. Le macchine medievali, pur complesse ed ingegnose, non erano progettate, e un discorso analogo vale anche per Leonardo. Si trattava sempre di realizzazioni empiriche, basate su disegni approssimativi e sovente errati. Se progresso ci fu, esso non poteva non risultare lento e non sempre lineare; generazioni di mastri orologiai perfezionarono la misura del tempo in modo assai modesto rispetto a quanto fecero in pochi anni Galileo e Huygens, che i loro pendoli progettarono sulla base di leggi fisiche. Dall'approssimativo al preciso; dall'empiria al calcolo. Qui sta il salto di qualità. E subito il progresso tecnico appare una risultante, un prodotto dello sviluppo scientifico; ma altrettanto rapidamente si stabilisce fra scienza e tecnica un complesso gioco di rinvii, di mutue reazioni ed influenze. Italia, 1966. Il ministro Fanfani ha scoperto il technological gap. È facile ironizzare sulla genericità e sulla imprecisione delle formulazioni dell'uomo politico. Fatto sta che finalmente i problemi connessi alla ricerca scientifica cessano di costituire l'interesse snobistico di una élite per dilatarsi a moda di massa, nei limiti di una popolazione intellettuale coinvolta nelle questioni dello sviluppo tecnologico, Milano, giugno 1967. Si discute sulla ricerca industriale per l'Italia di domani. Titolo sobrio per un convegno in cui la retorica, l'ottimismo di maniera, hanno cercato a tutti i costi di mantenere, e di nascondere l'acquaio screpolato e i piatti sporchi. Se non fosse stato per alcuni guastatori (Dinelli, Martinoli, Peccei, Silvestri), che per lo più si sono limitati a tirar di fioretto e non di sciabola, il gioco forse sarebbe riuscito. Le solite lamentazioni sulla burocrazia, sul fisco, sullo stato in generale, e basta. Quel poco di maretta che si è avuto non può comunque mascherare alcune componenti di fondo: a) gli imprenditori e gli stessi responsabili della ricerca industriale oscillano fra visioni gollistiche in miniatura e vacue apertura europeistiche; b) tutti hanno più o meno capito che bene o male il pubblico denaro destinato alla ricerca applicata crescerà nel tempo e sono pronti a partecipare al banchetto; c) la logica che lega progresso scientifico e progresso tecnologico è ancora piuttosto oscura a molti di costoro, perfino nella forma relativamente semplice valida ai tempi di Galileo; d) al convegno di Milano era presente l'élite di punta, quella che più è sensibile (si fa per dire) ai problemi della ricerca, e che rappresenta pochi per mille degli imprenditori italiani e pur sempre una minoranza della produzione industriale. Per l'Italia di domani si è assistito ad una messa a punto dei problemi della ricerca applicata che non va oltre l'elementarità richiesta per la scuola dell'obbligo. Con l'aggravante di una scolaresca già smaliziata e dedita con solerzia al gioco di tirare l'acqua al proprio mulino. E non dimentichiamolo, era una scuola dell'obbligo limitata a pochi eletti. Fuori, l'analfabetismo di massa. Pessimismo ad oltranza? Basta scorrere l'indice del volume Moderni orientamenti della scienza e della tecnica. Consta di ottantacinque voci, ciascuna relativa ad un settore di punta, e per forza di cose non può essere completo (manca ogni accenno ai plasmi, ad esempio, ed alla conversione diretta di energia termica in energia elettrica). Eppure, con tutta la migliore volontà, non sono arrivato ad estrarvi dieci voci su cui in Italia si lavori seriamente a livello di ricerca. Francamente ho ammirato il coraggio dell'editore, che ha senza alcun dubbio sfidato un mercato scarsamente ricettivo. I ricercatori sono così pochi e in genere non molto curiosi di argomenti estranei al proprio settore di attività; un pubblico mediamente colto ed interessato manca; dei centomila imprenditori italiani, per cui costituirebbe una salutare terapia d'urto, ne immagino qualche decina disposti ad acquistarlo e forse qualcuno lo sfoglierà. Se sul piano commerciale si salverà, sarà tutto merito della veste lussuosa e del prezzo che lo classifica nella categoria degli oggetti voluttuari. Per una classe dirigente che non ha ancora digerito l'abc della ricerca scientifica, si rifiuta o finge di capire come ad essa sia in buona misura legata la possibilità di un autonomo sviluppo tecnologico ed economico, un libro come quello di Dino Dinelli può veramente fungere da abecedario. È breve, il che per dei paranalfabeti di ritorno non guasta, il linguaggio è piano, la trattazione procede per gradi e con una notevole sistematicità. Ha i dati statistici che servono, un numero di esempi concreti che non solo vivificano il discorso, ma essendo per lo più attinenti alla ricerca in Italia lo rendono a tratti di lettura amena. Le soluzioni che prospetta non escono dai moduli di un intelligente adattamento al sistema e all'organizzazione produttiva esistenti; ma questo rientra negli scopi e nei limiti del volume.

LE LOTTE DEGLI STUDENTI D'ARCHITETTURA di GIOVANNI DI MAIO 
Le forze private che gestiscono attualmente la struttura produttiva del paese e compiono le grandi scelte economiche chiedono oggi alle università italiane di formare una grande quantità di tecnici esecutivi, e la politica dei governo in questi anni tende a creare le condizioni perché ciò avvenga nel modo più efficiente possibile. Le vicende del piano Gui, della legge 2314 per l'università, di tutte le leggine che l'hanno preceduta e hanno già posto una ipoteca di compressione e dequalificazione sullo sviluppo dell'università, costituiscono la storia della linea politica governativa. Il movimento universitario ha risposto per anni con contro-piani, contro-leggi e scioperi; ma la logica recente di accordi all'interno del governo e i metodi di utilizzazione del parlamento escogitati dalle forze governative hanno finora eluso un confronto diretto generale sui problemi della scuola e fatto passare tutta una serie di provvedimenti che nei fatti stanno battendo il movimento universitario. Il rapporto tra la linea governativa e la linea dei professori di ruolo emerge chiaro nella sorte toccata alla struttura dipartimentale che doveva - secondo le indicazioni del movimento universitario - affermare il nesso necessario e lo sviluppo collegato della ricerca e della didattica. I dipartimenti definiti nell'articolo 7 della legge del governo sono ridotti a coprire gli studi per il dottorato di ricerca - cioè una parte minima della didattica universitaria - e sono facoltativi, con subordinazione della loro costituzione non solo alla decisione delle cattedre, ma di un tale numero di cattedre da renderne praticamente impossibile l'esistenza se non laddove esista già una situazione consolidata di sviluppo, probabilmente indotta proprio dai rapporti diretti con l'industria. I C.d.F., la maggioranza dei professori di ruolo così come oggi è composta, hanno tutto da perdere da un potenziamento della struttura universitaria come struttura produttiva che esigerebbe l'emancipazione di tutte quelle componenti universitarie che oggi dipendono dalle cattedre c nello stesso tempo svilupperebbe la necessità di un controllo e di una programmazione pubblica dell'attività universitaria sottraendola alla gestione privatistica attuale. Da questo deriva l'opposizione dei C.d.F. a tutto ciò che potrebbe comportare sviluppo produttivo ed effettiva autonomia programmata pubblicamente dell'attività universitaria. 
I C.d.F. non subiscono la linea politica degli studenti senza resistere, ma una volta che si è realizzato il loro isolamento e se ne sono individuate chiaramente le responsabilità e l'opposizione diretta alla linea proposta dagli studenti, si è messo in moto un meccanismo di opposizione tale da far crescere la mobilitazione degli studenti quanto più, per resistere, da parte dei docenti vengono messi in gioco tutti i sistemi di solidarietà autorità accademiche-ministero-governo. Gli avvenimenti di quest'anno nelle facoltà e le azioni degli studenti volutamente hanno puntato direttamente sulla modificazione del- l'assetto universitario tentando di definire le possibilità esistenti di giungere a condizioni di lavoro diverse per tutti - docenti e studenti -. A Milano si è rivendicato il full-time, l'organizzazione della ricerca e il rapporto con la didattica. L'occupazione degli studenti è durata due mesi ed è cessata quando è sembrato avesse ottenuto qualcosa, in realtà il C.d.F., appena cessata la massima pressione degli studenti, ha ripreso la sua linea politica, opposta a quella che gli studenti avevano cercato di imporre. L'occupazione è finita in marzo e da allora ad oggi il m.s. di Milano ha avuto modo di discutere la propria linea politica, valutarne il significato insieme più generalizzabile e più permanente, meglio capace di portare a valutare anche gli avvenimenti post-occupazione e a dare indicazioni per nuove azioni. Successivamente anche le altre facoltà, pur con intenti diversi, hanno preso l'iniziativa. A Torino la prima mossa è stata degli assistenti. A Venezia gli studenti hanno occupato la facoltà due mesi fa prescindendo sostanzialmente da qualunque logica rivendicativa, portando lo scontro con le autorità accademiche all'estremo limite del blocco puro e semplice, come momento di denuncia e di indagine, di contestazione totale. La mobilitazione degli studenti è stata notevole e pare abbia prodotto una certa frattura nel corpo insegnante; l'occupazione insegna. Dalla difformità tra l'esperienza milanese e quella veneziana emergente anche solo dai pochi cenni che qui si son fatti si potrebbe intuire la difficoltà enorme di ritrovare un discorso e un'azione comune a partire da scontri che si esprimono così diversamente. Mentre l'azione è ancora diversa a Napoli e a Torino e a Roma. Ma quando a Torino, a Napoli, a Roma i presidi chiamano la polizia per cacciare gli studenti dalle facoltà occupate e altrove ovunque i C.d.F. mantengono linee politiche opposte a quelle proposte dagli studenti, evidentemente degli elementi di omogeneità generale ci sono nel movimento che si è sviluppato e l'incentivo a un'azione comune diventa sempre maggiore. In autunno un congresso degli studenti di architettura cercherà di individuare questi elementi di omogeneità, di farne emergere una articolazione di obbiettivi su cui organizzare la ripresa delle lotte. Fin d'ora qualcosa si può dire di questi elementi di omogeneità: gli studenti rivendicano oggi o la libertà nell'utilizzazione delle strutture universitarie o un potenziamento delle stesse tale da implicare una loro autonomia complessiva. Nessuna di queste due prospettive è compatibile con le esigenze che la linea governativa deve soddisfare. 

CULTURA DELLA DROGA A SAN FRANCISCO  di MARINA MIZZAU
  « ... se fate un "LSD trip", leggete Marshall McLuhan o approfondite le tradizioni mistiche orientali, scoprirete più o meno la stessa cosa: il 50-75 per cento della nostra educazione è irrilevante e inadeguata. In qualche punto del percorso siamo stati ingannati, defraudati di una quantità di informazione vitale. L'informazione che è venuta meno alla maggior parte di noi è assolutamente necessaria a una feconda vita creativa. Invece di ricevere informazioni che ci avrebbero aiutato a diventare appassionati, responsabili creativi esseri umani, la maggior parte di noi sono stati accuratamente e subdolamente addestrati a diventare " combattenti della guerra fredda". Invece di dirci fin dall'inizio, onestamente, che la nazione ha bisogno di un gran numero di gente esperta in giochi come quelli del Bianco Anglosassone Protestante Cittadino Lavoratore Votante Consumatore, ci hanno fatto credere di insegnarci qualche significativa esperienza di vita. Ci hanno defraudato del nostro diritto di decidere se volevamo o no giocare a questi giochi. In poche parole ci hanno condizionato, lavato il cervello e imbrogliato ». Il "trip" è l'esperienza della droga, Mc- Luhan è l'autore di Understanding media, libro molto letto dagli studenti che, sulla linea della « general semantics », porta un notevole contributo allo studio del ruolo del linguaggio e dei simboli sul comportamento umano; la citazione è tolta da Open process, uno dei giornali studenteschi pubblicati a San Francisco. La protesta, in termini mutuati da un contesto culturale specifico, esprime in sintesi i motivi che stanno alla base della rivoluzione hippie. Chi siano e che cosa vogliano gli hippies non è più un mistero per nessuno. Tra interviste e inchieste alla televisione e nei giornali e altre varie manifestazioni occupano la scena pubblica della vita americana nella stessa misura dei più grossi fatti politici. L'organo ufficiale del movimento psichedelico in California, The Oracle, pubblica una discussione di quaranta pagine tra i suoi rappresentanti più autorevoli, tra cui il poeta Ginsberg e Leary, fondatore di una religione che ha come sacramenti marijuana e LSD. In linea di massima tutti sono d'accordo su alcuni principi: secolarizzazione del misticismo; rifiuto di una società organizzata politicamente, sul modello delle religioni in cui « dio è il boss »; realizzazione di una società tribale, priva di leadership, vissuta organicamente, do- ve ognuno è il tutto; necessità quindi di un radicale mutamento della coscienza individua- le, che porta al rifiuto dell'« allucinazione di essere un io separato in un modo alieno ». Le religioni orientali e la società cinese costituiscono il modello. I rapporti con la new left sono controversi. Per i più radicali non c'è possibilità di coesistenza con gli altri movimenti pacifisti, che sono anch'essi movimenti di violenza. L'unico modo per far cessare la guerra in Vietnam è la collettivizzazione dell'esperienza psichedelica. I più moderati tra cui Ginsberg non considerano prudente l'estensione su larga scala del drop out (lasciar per- dere il mondo), ma essenziale per il benessere dell'umanità la presenza di un certo numero di persone che sappia percorrere a ritroso il cammino della civiltà. I radicali rifiutano anche il compromesso della cultura organizzata, le scuole. Ma lo Stage College di San Francisco e le università di Calitornia, in particolare il campus di Berkeley, pullulano di studenti hippies, che evidentemente hanno scelto il compromesso tra la vita primitiva e la cultura accademica, alla quale però impongono, oltre a abitudini e comportamenti che in altri paesi sarebbero inconcepibili, un radicale e (altrove soprattutto) auspicabile rinnovamento dei sistemi di insegnamento. Del resto i legami della cultura ufficiale con la drug culture sono attestati da una quantità di prodotti scientifico-letterari sul tema. Le testimonianze dei consumatori di droghe che parlano di perdita dell'identità individuale, di vari livelli di percezione e di conoscenza, di aumento della creatività, sono seguite con estremo interesse da scienziati, psicologi e studiosi dei problemi della comunicazione. ETC, rivista di semantica generale, dedica un numero alle esperienze psichedeliche. Psychedelic Review, rivista specializzata, pubblica resoconti di ricerche su soggetti trattati con LSD, comprova l'efficacia terapeutica delle droghe, sottolinea il potenziale incremento della produttività artistica e analizza i risvolti dell'esperienza mistica prodotta chimicamente. La previsione freudiana di un futuro in cui la stessa psicanalisi verrà superata dalla scoperta e dal particolare uso di sostanze chimiche è data come elemento di conferma. L'influsso degli allucinogeni sulla creatività è al centro dell'interesse, e non può essere altrimenti in una situazione in cui i settori più aperti della cultura - ma contemporaneamente anche le forme della sottocultura - sembrano assillate dal problema della « creativity »: essere creativi è una sollecitazione che muove continua- mente dagli educatori ai giovani (e viceversa), per richiedere un comportamento libero dagli schemi di insegnamento-apprendimento tradizionali; da psicologi e sociologi, per sollecitare un modo di pensare riscattato dalle coazioni nevrotiche private e collettive; e nel contempo scivola surrettiziamente nella mitologia della produzione industriale offrendo alibi alla coscienza del consumatore. coscienza del consumatore. Nei campus universitari gli studenti conducono la loro battaglia per la legalizzazione delle droghe con la stessa tenacia con cui rivendicano tutta una serie di diritti, dalla possibilità di deroga al servizio militare alla legalizzazione dell'aborto. Nonostante il proibizionismo ufficiale, nei giornali studenteschi si succedono ininterrottamente offerte di trip e di pot (marijuana), inviti al « sexual paradise of LSD », richieste di partner per condividere l'esperienza, e in certi casi vengono fornite ricette per la fabbricazione di droghe fatte in casa. Esiste in San Francisco un « LSD Rescue Service » fondato da uno psicologo per aiutare i bed trippers: i giovani, specialmente i giovanissimi, che subiscono le conseguenze negative degli allucinogeni. È una iniziativa privata, e non consiste in un'opera di recupero alla società, ma al contrario è un tentativo di indirizzare positivamente l'esperienza dando ad essa un significato di potenziamento della personalità. A San Francisco gli hippies hanno realizzato un primo passo verso un'organizzazione di vita tribale e comunitaria quando si sono trasferiti dalle diverse zone della città nel quartiere Ashbury-Haigth, una vasta zona della città con prati e alberi che permettono un approccio almeno simbolico alla natura. Haigth è stata definita la strada più vitale del mondo, paragonabile solo alla Parigi degli anni '20. Negozi con un indescrivibile assortimento di oggetti « psichedelici », fino agli specchi caleidoscopici per amplificare le esperienze alluci- nogene; mostre di oggetti-arte; locali « total environment » che con movimenti di luci co- lorate e suoni stereoscopici intendono riprodurre e divulgare e rendere collettivamente partecipi degli effetti delle droghe. Suggerito dalle stesse motivazioni il colore e il disegno liberty su manifesti, insegne, cartoline, vestiti, vecchie automobili travestite, ormai ampia- mente commercializzato. Happenings con funzione iniziatoria, riproduzione della vita di tribù indiane - secondo i dettami del ritorno alla natura - con immagini proiettate, preghiere e danze collettive. Produzioni estemporanea di musica e poesia. Letture di poesie nelle chiese, con distribuzione di fiori e incensi. Tra gli slogans sui distintivi ormai di proporzioni gigantesche, quelli a sfondo mistico sono i più portati: « God is on a trip », « LSD is the religion of the people », si afferma; « Investigate God », si sollecita. Alcuni disquisiscono « Man is best friend is his dogma ». C'è chi passa all'opposizione dichiarando « God is dead », altri contestano ostensivamente autodefinendosi « God ». Chiamati in causa, i rappresentanti di qualche setta religiosa lanciano violente recriminazioni e minacce apocalittiche agli hippies che non sembrano proprio meritarsele, tanto hanno l'aria trasognata e innocente, con i capelli lunghi e i fiori e i ciondoli luccicanti e tintinnanti sui vestiti variopinti e stracciati, spesso accompagnati da cuccioli cani gatti e bambini. Sono loro gli elementi fondamentali di questa drug culture che è la forma più avanzata e radicale della cultura pop: persone-personaggi, attori-fruitori, perfettamente consapevoli di muoversi nel più grande palcoscenico che si sia mai visto, con gli spettatori, i curiosi e gli oppositori anch'essi dentro la scena; tutti intenti a produrre e a consumare oggetti, simboli, esperienze. Oggetti già adoperati, simboli inventati per essere immediatamente decifrati e bruciati, esperienze patologiche imposte come normali e divenute tali con sorprendente, deludente facilità. Per questa ragione l'ulteriore passaggio, quello del consumo di mercato, in parte già in atto, della utilizzazione a fini commerciali non solo degli oggetti ma degli stessi produttori e consumatori, non spaventa, a ragione, i medesimi. In questo scontro diretto tra establishment e rottura, non c'è la possibilità di un fin de non récevoir, di una coesistenza permessa dalla ignoranza da parte delle forze d'ordine. La tecnica d'urto deve necessariamente consistere nel reciproco tentativo di assimilazione. E, nonostante il pessimismo di chi considera inevitabile un ritorno all'ordine, sembra improbabile che la « rivoluzione fiorita » scompaia senza lasciar tracce. Il grande scontro comunque è previsto per l'estate, con una calata in massa a San Francisco di hippies da tutte le parti del mondo. Se ne prevedono più di 100.000, e i problemi sono notevoli, se è vero che già ora ce ne sono che muoiono di fame. I Diggers, categoria di hippies più anziani che abitualmente provvedono alle necessità pratiche dei loro compagni, si danno da fare per racimolare fondi per vitto e alloggio. Da ogni parte si fa appello alla reciproca tolleranza per questa « summer love » che già crea preoccupazioni al custode dell'« american way of life ». 

IL LINCIAGGIO DEI CAPELLONI  di ANDREA FIDORA 

Ovvero: la congiura dei « crespi ». I crespi linciano, dura e moralmente, il capellone. Lo fa tutte le mattine il Corriere della Sera, organo ufficiale dei crespi d'Italia, folto gruppettone, ammasso, partito straripante e non c'è tessera che tenga, ideologia o sentimento che sia a fondamento del crespismo: basta detenere il potere, e quel particolare tipo opzionale di paura - la paura del « differente ». I crespi tentano poi di camuffarsi in modi vari, a vanto di una democraticità convenzionale che la vien fuori, piatta piatta, dalla sconfitta militare fascista. Ti voglio un po' vedere se il Graziani, o il Pecori Giraldi, benda sull'occhio più, uncino alla destra meno, ti venivano valutati così se l'avessero vinta, la guerra di Bisuschio. Non accadde e il ragionamento non si pone. A Bisuschio c'erano le camionette sud-africane (sì, proprio, sono stato liberato dai bianchi sud-africani e mi viene ancora l'incubo di questa contraddizione: che la libertà sia sempre per se stessi e mai per gli altri, come kelseniano esercizio di potere e mai come allegra rappresentazione del sé immaginativo). Solo c'è questo: che è democraticamente vietato in Italia fare paura alla Fiat. Eliminare il sogno della 600. Rifiutarsi di consumare. Epperché? Se paesi più vecchi e forti di noi riescono così bene a sopportare l'amore nei prati e l'abbigliamento bizzarro? Ci vuol poco a vedere come si chiuda l'equazione mercatistica: se l'autorità regolatrice del sistema perde improvvisamente il controllo di una zona sociale, tipo « i giovani » e scopre che la loro possibilità di risposta al sistema stesso supera, quantitativamente, il percento di merci che si possono rifiutare senza intaccare il sistema stesso (mettiamo, il 3% fra ammanchi e sfridi), scatta in autodifesa, e per quel che mi concerne fa benissimo. Poi non se la prenda se le guardie prendono le busse. Poi non salmodi sulla famiglia infranta (vedi Corriere della Sera n. 143, anno 92; pag. 9, colonna a fianco di foto e articolo su A. M. Argenti, sorpresa dal marito e PS con il diciannovenne adamitico sotto il letto), che permette alla mamma (la lettera non è firmata) di asserire « il morbo meriterebbe una più vasta ed adeguata terapia, perché dovrebbe essere ricercato nel pauroso disfacimento della cellula famigliare » e di concludere: « Questo ... è un metodo sociale che ha in orrore gli elementi fondamentali della socialità umana costituiti dall'esistenza dell'autorità ». Ora - io sono paziente - si chiede a questa mamma di capacitarci ad utilizzare il suo accorato messaggio. Vagamente si può capire che, poiché la famiglia è istituzionalizzata nella Costituzione come qualcosa da proteggere, ella voglia appunto dei celerini sotto il letto di Anna Maria Argenti e di tutti, quindi, allo scopo di richiedere, durante l'esercizio del rapporto sessuale, i documenti comprovanti la legittimità di quell'atteggiamento sociale che porta una, due o più persone, riunite in uno spazio preciso, ad attuare la precisa ricerca di farsi bene, farsi male, farsi quel che gli pare, senza per questo cessare di essere: a) cittadino; b) militare; c) avvocato, garzone o comunque lavorante; d) lettore, consumatore, dissipatore; e) assolutamente corretto coi figli; eccetera. Con una mamma così non me ne sarei andato di casa a tredici anni, ma a quattro. E che la Costituzione, assieme al paesaggio, protegga anche la famiglia mi è già abbastanza sintomatico: SOLO LE COSE FRAGILI SONO DA PROTEGGERE. Eppoi, Signora mia, dia retta: Lei odia i bambini che giocano in cortile. Lei non sopporta le attenzioni svogliate di suo marito. Lei odia il pensiero stesso di trovarsi un idraulico diciannovenne sotto il letto, perché Lei, mamma, non distingue bene, non vede quasi differenza tra l'idraulico e il bioccolo (nel senso di lana polverulenta che si aspetta di ritrovare, sotto il letto, o ciabatta smarrita o pitale dimenticato che sia); eh, no: Lei l'idraulico no. È troppo differente. Il mercato crespiano, quindi, viaggia nel tempo con l'assunzione di piccolissime differenze, purché legate tra loro da un « eccesso valoristico ». Poi, per eliminare qualche frangia, qualcosa che indispone in quanto propone, che si fa? Il puro e semplice contrario: si unisce la legge di PS al quattordicenne e all'hashish, la fughetta romantica allo stupore violento e in luogo pubblico (cosa poi non è pubblico in Italia?) Poi viene il condimento finale, l'assenza di igiene e di lavacri, proposto come critica al capellone coi finanziamenti della Palmolive (un nome a caso). Risulta invece che il Valcarenghi, quello dell'obiezione di coscienza, si lava i capelli non meno di due volte al giorno, contestando quindi il Sistema col capello lungo e congiunto a barba e baffi, ma utilizzando in pieno, e con una media assolutamente imprevedibile, la consumistica imperante. Contraddizione? Certo: ma è proprio il sistema in sé che, da cretino qual è, fa poi confusione, e ci rimette del suo. Valcarenghi non ha infatti bisogno di una logica più robusta per contestare qual- cosa che non ne ha affatto, o la cava dalle ovaie. Il trepestio ovarico si è sentito molto bene nel montaggio del caso New Barbonia, culmi- nato con due assalti di polizia, la distruzione delle proprietà dei capelloni, l'interruzione legale (?) di un contratto di conduzione fra privati cittadini, che pur pagando l'affitto non possono accedere al loro prato perché sono cittadini di serie C. L'insieme della felice operazione ha riscosso applausi, incitamenti, grida di trionfo di pensionati, operai, partiti - non tutti proprio di destra - e soprattutto di signore e signorine finalmente tranquillizzate: questi trecento ragazzi chissà a che punti sarebbero arrivati. Ecco le due ultime settimane di stampa Corsera, domenica 28 maggio, mentre teme, a pag. 8, « la libera vendita degli alcoolici» annuncia l'arresto di uno studente d'architettura, e il rinvio a giudizio di un pittore e uno scultore che avevano acquistato stupefacenti a tre « piazzisti beats ». Il 29, Informazione, pag. 4: « disinfestati dai capelloni i ruderi del vecchio verziere » per « energico intervento della polizia ». I « neobarboni si giocavano le ragazze ai dadi ». Mentre « i vagabondi dell'ultima anarchia hanno messo in piedi, su un campo affittato, una vera e propria tendopoli », questi del verziere « simili a cavallette », stando sdraiati « beffeggiavano gli operai, danneggiavano fiori e le loro ragazze in minigonna, squallide salomé, dànno spettacolo di impudenti spogliarelli ». Il signor Targa chiama la polizia e tutti dentro. Martedì: La Notte, pag. 6, spedisce un giornalista a spiare la vita a Nuova Barbonia. « ... la maggior parte delle tende sono nuove ». « Il canto e il ballo sono i passatempi predominanti ». « Quello con la barba ... è un beatnik vero, che ha degli ideali e sogna un mondo migliore ». « Nessuno muore di fame: c'è sempre un amico disposto a dividere ». Meno male che il giorno dopo « Ruba un'auto un capellone stanco di marciare per la pace », e giovedì « Arriva un padre angosciato ma la sbarbina Adriana non vuol lasciare i capelloni ». Nel frattempo Johnny ha chiesto in prestito la tenda del cronista per star solo con la sua ragazza, due giovani hanno fatto la doccia con la pompa e un redattore di Mondo beat ha convinto Adriana a tornare a casa. Tre righe sotto, Fiorucci, che è uno che ha capito tutto, annuncia l'apertura del primo negozio di scarpe « beat » del mondo. A questo punto al Nutrizio gli deve aver preso un accidente: sta a vedere che niente niente mi convertono il cronista. In più, con una latrina in costruzione e una cucina in funzione e l'acqua potabile, questo campeggio comincia a organizzarsi troppo. Difatti: La Notte, 2 giugno, in concomitanza con l'arresto del Valcarenghi, afferma (pag. 6) « Predicano: "no alla violenza!" e poi commettono violenze infami » con questi sottotitoli: « nel campo qualcuno si droga e ogni tanto scompare un portafogli - non vogliono fare il servizio militare » a esemplificare la violenza. Tale Johnny conserva però ancora « una faccia da bravo ragazzo, nonostante i blue jeans ». L'Inter perde il campionato e « una ragazzina yé yé ruba sei milioni di gioielli alla madre » (Corsera, 2 giugno) e qui si comincia a capirci qualcosa: una che ha a casa propria sei milioni da rubare è « yé yé ». Uno che incassa sino a « settemila lire » facendo ritratti lampo alla gente è invece un « neobarbone » e non può che covare « la presunzione di un delitto », così come prevede la nuova legge di P.S. Nel frattempo, di notte in notte, infittisce il gruppo di onesti cittadini che circonda vociando il campo, insistendo, un po' teocraticamente, sul tema del lavoro; la minidonna del capellone occhivagula per loro sì che gli piacerebbe, ma hanno figli piccoli e mogli bruttissime. Ma poi uno la mattina dopo va all'ufficio e si sente a posto. Comunque comincia a farsi grigia: la Volante piomba, finalmente, nella tendopoli l'8 giugno, richiamata da uno zio che, riferisce La Notte, non trovava udienza presso la nipotina sedicenne ancorché le rivolgesse « calde, affettuose esortazioni ». Col 10 siamo a posto: un agente spara in aria, cinquanta arresti. L'avvocato Paride Accetti invoca al Consiglio Comunale di spazzare via questa lordura elencando le seguenti categorie ragionative: « antigienico », « amorale », « continui reati », « non è una attrazione turistica », « non è una scuola », « aspirazione della civica amministrazione a ottenere giovani educati, istruiti e responsabili ». Il 12 mattina, Barbonia City viene distrutta. La Notte: « capelloni e compagne venivano allineati contro il muro », « i pagliacci escono di scena », « il prato è tornato prato, ben disinfettato. E' probabile che presto torni a crescere, rigogliosa, l'erba medica »; e un altro organo dei « crespi » asseriva « Oltre a tutto a Milano c'è tanto bisogno di verde ... ». Il giorno 16 i Provos di Onda Verde invadono pacificamente il Corriere della Sera, consegnando manifestini e comunicati stampa. Il 17 il Corrierone è finalmente costretto a parlare di Valcarenghi, e a ricominciare con le barbe e le zazzere giovanili. Il 12 aveva pubblicato, Informazione pag. 3, questo terrificante titolo: « UCCISO IL BEAT DALLA MELASSA », e meno male che poi si riferiva al Disco per l'estate. 
