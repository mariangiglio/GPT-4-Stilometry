STORIE D’AMORE di GIORGIO CELLI
Pare ormai accertato che esiste un « romanzo italiano d'avanguardia », come genere specifico, e i suoi autori, avendo eluso l'invito di molti giornali ad accettare la morte per fame o il dissanguamento ad opera di svariati parassiti epizoi - Anopluri e Sifunculati - ematofagi (cose che, pare, qualificassero in passato l'appartenenza alle avanguardie stori- che), vivono, non così felicemente come da un po' di tempo si vorrebbe far credere, all'ombra del neocapitalismo. I loro libri, infatti, continuano a circolare in modeste proporzioni e l'aspirazione sfrenata al successo, che lo scrittore di avanguardia, secondo certe fonti molto informate, possiede in misura vergognosa, è probabilmente annullata da quel tipico masochismo che affligge talora le minoranze etniche e culturali e che impedisce loro di scrivere Un bellissimo novembre e di pubblicarlo a puntate su qualche giornale femminile. Tuttavia gli scrittori tradizionali, i solidi scrittori cui i giornali consentono, in primo luogo: una nutrizione regolare, o anche una ipernutrizione (diciamolo pure resa possibile dai molti premi letterari al cui conseguimento è più che giusto che aspirino); e in secondo luogo: una igiene personale molto accurata (nessuno rimprovererebbe certo a Emanuelli l'assenza di entomofaunule nei capelli, mentre, come poeta di avanguardia, tutti trovano Balestrini troppo pulito), questi scrittori, dico, qualcosa devono pure aver fiutato. Da un po' di tempo, infatti, accadono le cose più strane; la Maraini, un romanzo d'avanguardia addirittura lo scrive e basta; Barolini, nella sua ultima prova, Le notti della paura, ci regala un romanzo di impianto quanto mai tradizionale, neorealistico, però fa seguire alla « favola » vera e propria, una « nota esplicativa » e una « appendice » in qualità di ovvii schemi di « romanzo del romanzo »; Renzo Rosso, in Sopra il museo della scienza ci presenta tre racconti che, secondo lui, non sono proprio tali, ma costituiscono una specie di « quasi romanzo », di « romanzo incompleto e sospeso ». Insomma, gli scrittori tradizionali, in molti casi, sembra si vergognino di ammettere tout court, di avere scritto un romanzo e sentono la necessità di costruirsi o di fornire del fatto tortuose giustificazioni. Tutto ciò, secondo me, è riconducibile a un fenomeno letterario oggi assai diffuso e che prese origine, se non sbaglio, dalla « nevrosi da camera » (ovvero « il malato immaginario ») di Berto. Il male oscuro resta un tipico prodotto dell'operazione « tener - conto - che - esiste - una avanguardia ». In effetti tale operazione consiste nell'introdurre determinati elementi decoste nell'introdurre determinati elementi decorativi e disfunzionali, con evidenti intenzioni di mimetismo criptico e fanerico, in un meccanismo di ormai consolidata leggibilità e commerciabilità allo scopo di aumentare queste caratteristiche con la seduzione della « modernità » e di una ecumenica prospettiva culturale. Dalla « nevrosi da camera » di Berto si passa, oggi, alla « nevrosi da salotto » di Scacco alla regina. Questo romanzo mi ha stupito profondamente per la sua capacità di volgarizzare e, conseguentemente, di banalizzare alcuni temi centrali della narrativa esistenziale. Il libro di Ghiotto è un manuale di psicopatologia per le dame, qualcosa di omologabile « all'angolo dello psicanalista » dei rotocalchi femminili più pensosi. Tuttavia, come ipotesi conseguente a un'analisi di mercato, il romanzo individua un'area di consumo già esplorata, sfrutta una disposizione già consolidata. Mi spiego meglio: Scacco alla regina avrebbe dovuto intitolarsi La padrona (« e chi non ha una padrona? » stampato sulla fascetta sarebbe riuscita una didascalia veramente allusiva e universale). Il romanzo di Ghiotto, infatti, richiama perentoriamente alla memoria Il padrone di Parise, con la differenza che mentre quest'ultimo, alla fine, era un romanzo rabbioso, Ghiotto ci manipola e ci propina una storia « giallo-rosa », una favola « cattivella » a lieto fine. Scacco alla regina è, senza dubbio, un'opera abile, nel senso che la progettazione di un oggetto alla moda può dirsi riuscita nella misura in cui l'oggetto crea degli equivoci sulla sua destinazione. Il romanzo di Ghiotto è, senza dubbio, un romanzo ambiguo « par excellence ». È un romanzo in cui c'è di tutto, dal rapporto hegeliano schiavo-padrone, alla collaborazione, di sartriana memoria, tra vittima e carnefice, al narcisismo, al masochismo, veduti come schemi di relazione sociale, alla nevrosi trattata secondo i moduli favolistici dell'ultimo Fellini. Ma tutto questo è inserito in un flusso narrativo neutralizzante. Tali elementi non sono, cioè, elevati a sistemi di confutazione e di modificazione della realtà, ma usati come pretesti per decorative ipotesi culturali da svolgere nel contesto di una conversazione da Cocktail-party. Ghiotto vorrebbe, io penso, costruire uno « spazio ludico », ma non mette in gioco le costanti fondamentali di tale spazio, e cioè la crudeltà e la contradditorietà, in assenza delle quali il « ludus » si degrada a « ludulus ». I temi esistenziali e psicanalitici fungono, dunque, esclusivamente da stimoli-segnale, e conferiscono all'opera uno spessore che, anche a un esame superficiale, si rivela come apparente. Scacco alla regina, infatti, dà l'illusione della « profondità » conservando, in forza del fatto che tale profondità è continuamente mantenuta a livello tautologico, una costante « felicità » di narrazione. Tutto fluisce felicemente per la gioia del fruitore. Non ci sono, quindi, tensioni interne, attriti o frizioni di sorta. Per chi vorrà rilassarsi in vacanza sotto cieli percorsi da estatiche progressioni di nuvole, consigliamo anche Un bellissimo novembre di Patti. Da un po' di tempo, e il fenomeno è cominciato con Una specie di amore di Bevilacqua, e seguita, oggi, con I cattivi pensieri di De Feo e con Patti, gli scrittori tradizionali si sono dedicati alle storie d'amore. Come se l'impotenza narrativa dei moduli impiegati si traducesse, a livello inconscio, in una fantasia di impotenza sessuale, cui consegua la necessità di mobilitare difese psicologiche adeguate. Un bellissimo novembre non è, come dice il ribaltello, il romanzo di uno scrittore non sfiorato dalla moda. In quanto relitto archeologico può vivere, soltanto, in funzione della moda. Si colloca, cioè, idealmente, tra l'arcolaio sottratto all'oblio di qualche agreste ricovero e la lampada a petrolio salita dai sotterranei ai fasti dell'antiquariato. L'operazione di Patti sembra, in prima approssimazione, opposta a quella di Ghiotto. La loro comune destinazione, però, ci porterebbe a ipotizzare la moda come il « topos neutro » ove si verifica la « coincidentia oppositorum ». Gli « opposti », nel caso di Ghiotto e di Patti, sono tali, però, soltanto in apparenza. Ghiotto, infatti, vuole creare in un suo universo fondamentalmente eleatico, l'illusione del movimento; Patti si rifà ai valori cosiddetti eterni, all'eterno dramma dell'amore e della morte; il lettore ideale dei due romanzi sarà, allora, il medesimo, ansioso di mostrarsi « aggiornato », ma parimenti legato all'ideologia del « nulla muta dopo tutto » su cui vuole essere costantemente rassicurato. L'adolescente turbato sessualmente e, alla fine, suicida per amore, è qualcosa di più di una figura romantica logora ed esausta; e, presa sul serio, come avviene nel romanzo, una vera e propria epifania della banalità e il modo con il quale tale storia è sviluppata ci ricorda una successione di stereotipi da fotoromanzo, ormai divulgati a tutti i livelli possibili. Pensate che la figura di Cettine, la seduttrice, vuole essere con ogni probabilità una donna di carne e un simbolo della terra, della libera naturalità. Inoltre la vicenda si svolge in un felice lembo di arcadia siciliana, sullo sfondo della vendemmia, della caccia, della fresca acqua sul corpo a provocare modellamenti e relativi turbamenti; c'è perfino il rivale fortunato che arriva in automobile sportiva. Il tutto è permeato da un erotismo che vorrebbe forse essere « sano », che aspirerebbe a essere « spregiudicato », che anelerebbe a dilatarsi simbolicamente in una dimensione cosmologica, ma che non riesce neppure a conferire un « profumo d'Historia boccaccesca » all'insieme, riuscendo risibilmente ingenuo e talora perfino, inconsapevolmente grottesco. Volete fare un esperimento? Leggete Un bellissimo novembre come un fotoromanzo, un libro da ridere. Senza volerlo, questo romanzo è già una parodia. 


LO STILE DEI LUOGHI COMUNI di RENATO BARILLI
L'oggetto fa dapprima la sua comparsa in forma ridottissima, quasi alla chetichella. È nulla più che un piccolo grumo di materia, circoscritto e limitato, appena un esiguo pezzo di sapone. Quasi un'apparizione puntiforme, che non consente se non un avvistamento minimo, incerto e sfuggente sullo schermo della percezione. Ma già così Francis Ponge non ha alcun dubbio, non esita a sottolineare come quella sorta di ciottolo duro e resistente riesca a inceppare tutta la macchina delle certezze umanistiche, tutto l'apparato dei più collaudati strumenti retorici e letterari. Si tratta del resto di un ciottolo estremamente ambiguo, tutt'altro che inanimato, ma anzi guizzante meglio che se fosse vivo, dotato fra l'altro dello strano potere di far coincidere le sue sconfitte con le più clamorose vittorie: consumato per intero nell'acqua, riesce anche a impregnarla diffusamente di se, a imporle la propria intensa presenza. Qualche anno prima che Ponge desse inizio alla sua lode del sapone (e ciò fu nel '42) anche Sartre aveva fatto suonare il campanello d'allarme degli apparati umanistici additando il profilarsi a distanza dell'aggressione oggettuale. Basterà ricordare la radice di ippocastano, la maniglia di porta e tutte le carte consunte e lacere che fanno vivere a Roquentin la canonica esperienza della nausea. Si potrebbe dire che fin dall'inizio i due autori si indirizzassero verso una spontanea divisione delle parti, naturalmente in accordo con le rispettive personalità. L'esuberante, volontaristico, cipiglioso Sartre avrebbe fatto vivere il dramma delle sconfitte umanistiche sul tono della tragedia, adottando una specie di stile <<alto », conturnato. Il protagonista della Nausea ha infatti tutti i tratti tradizionali dell'eroe, anche se rovesciati di segno e portati a una compiacenza autodistruttiva; nello stesso tempo, le vecchie certezze umanistiche vengono affrontate direttamente dalla violenza sartriana, bombardate di anatemi e di sarcasmi. Ponge invece sceglie per se la vena pastorale, la zampogna, il tono umile. Alla modestia del suo oggetto, accompagna dichiarazioni altrettanto umili, quasi scusandosi di quell'incredibile simpatia che lo porta ad affaticarsi attorno a una vile e dozzinale saponetta. La sconfitta delle istituzioni retoriche avviene in lui per via indiretta e parodistica, per il solo fatto che queste sono ormai rivolte a un uso indebito: le forme austere della dotta conferenza o del trattatello parenetico, la preziosità del poemetto in prosa, la complessità di laboriose « cornici », la monumentalità di epigrafi solenni; tutto prostituito e profanato al servizio di una banale e volgare saponetta: con l'ovvia conseguenza, che potevamo prevedere fin dall'inizio, dell'incepparsi e sconnettersi di tali ordigni retorici. Ma, conviene ripeterlo, al di là del radicale contrasto nei modi e nei toni stilistici, c'è un accordo di fondo, tra Sartre e Ponge. Chi potesse ancora dubitarne potrebbe esserne ulteriormente convinto dal fatto che poco dopo, nel '44, Sartre sancisce pubblicamente tale accordo scrivendo un saggio sull'altro, pieno di comprensione e di appoggio, volto a disciogliere certi possibili equivoci e fraintendimenti, e insomma a spianare la via a una calda entente cordiale. Primo equivoco a cadere, quello di un Ponge freddamente « materialista », anzi naturalista, al pari di un entomologo o di un collezionista di minerali, intento a raccogliere referti descrittivi sul conto degli oggetti esaminati. La superiore cultura filosofica di Sartre gli consente di «situare» opportunamente l'atteggiamento dell'altro: atteggiamento non da naturalista, bensì da fenomenologo, che effettua il proverbiale « ritorno alle cose stesse », ma senza annullare una presenza umana, limitandosi soltanto a « ridurla », a liberarla da strati superflui e ridondanti. Il punto di vista portato sul sapone e le altre cose, benché tanto analitico e aderente, resta pur sempre «umano», ma di una umanità, spiega ancora Sartre, che a sua volta si fa asciutta e netta, quasi essa stessa mineralizzata, solidificata. Un medesimo andirivieni regola poi anche il rapporto tra le parole e le cose, giacché quella lucida estroversione delle prime sulle seconde è poi anche uno dei modi più efficaci per rinnovare e riportare ad autenticità l'écriture. Fin qui Sartre. Ponge, a sua volta, conferma, sia quando dichiara come in uno scrittore « cosista » come lui siano importanti i problemi di « scrittura », sia soprattutto quando getta la maschera della parodia e della musa umile e dimessa, quasi crepuscolare, asserendo che attraverso quella devozione integrale agli oggetti più volgari e banali ciò che fa la sua comparsa entro la vita quotidiana è addirittura il tragico, pur in una versione ridotta, poco appariscente, ma non per questo meno inquietante e sconvolgente. Le grazie da balletto dei preludi, delle « code », delle epigrafi tentano invano di nascondere, di coprire quell'apparire nudo dell'oggetto, nuovo astro che richiede ormai di porsi al centro di un diverso sistema gravitazionale. Ponge ci ha messo una ventina d'anni a comporre le pulcherrimae ambages del suo trattatello sul sapone, così da farlo uscire soltanto nella primavera scorsa. In quello spazio di tempo si andava frattanto svolgendo un vasto ciclo, una parabola dall'ampio disegno, che vista ora col senno del poi appare del tutto logica e pressoché inevitabile. Quell'iniziale grumo di materia era destinato a ingrandirsi sempre più, ad allargarsi sull'orizzonte della percezione umana, fin quasi a travolgerla, a espugnarla affatto. Ora, per curioso sovrapporsi di date è accaduto che una delle manifestazioni più piene di tale avvenuta crescita della materia seguisse a ruota, raggiungesse, per così dire, sul traguardo la prima timida ed aurorale apparizione che essa aveva potuto conseguire sotto il patrocinio di Ponge. Con i saggi de L'extase matérielle il giovane Le Clézio conclude un breve, ma fin troppo carico e denso arco di presenza letteraria, che in effetti sembra tutto rivolto a celebrare l'opaco, brutale, ininimato « essere », la pienezza massiccia e soffocante della materia. Per fortuna, possiamo ancora valerci di un filo interpretativo fornito da Sartre, giacché è al filosofo dell'Essere e il nulla che il giovane Le Clézio si rivolge, andando per questo aspetto contro la moda e gli orientamenti del giorno, che come ben si sa vedono un forte declino delle azioni sartriane. In termini nudamente didattici, si può dire che Le Clézio si propone di far toccare con mano ai lettori, attraverso i virtuosismi di una sapiente e duttile écriture, l'infinito spessore e turgore dell'« in-sé », di una sorta di dio materico per il quale vale più che mai il teorema di un'assoluta, radicale autosufficienza. Naturalmente, da buon sartriano, Le Clézio è attento a evitare la trappola del materialismo volgare, sa bene cioè che esiste inevitabilmente anche la prospettiva umana, il punto di vista della coscienza, ovvero il « per-sé ». Ma, sempre d'accordo con l'insegnamento ricevuto, è subito pronto ad azzerarlo, ad asserire cioè che l'azione umana è il nulla, il vuoto, come tale più che disposto a lasciarsi risucchiare dall'enorme attrazione della materia. Al limite, non resta all'uomo che uscire da sé, darsi a un'esperienza estatica, che tuttavia non potrà indirizzarsi verso nessun « alto », nessun cielo, ma conoscerà soltanto la via all'ingiù, verso lo smisurato corpo delle cose e della terra. Niente di nuovo, quindi, da un punto di vista teorico, rispetto agli ormai lontani anni '40 che videro il successo dell'Essere e il nulla, anzi un faticoso, scolastico rimasticamento. Ma tutto cambia, se veniamo all'esemplificazione concreta e tangibile dei teoremi sartriani. Da questo punto di vista, abbiamo già detto quanto Sartre stesso sia stato inferiore ai suoi dati teorici: la presenza dell« in- sé », egli è stato capace di concretarla soltanto in poche cose sparse, né più né meno del suo coetaneo e collega Ponge che andava a sorprendere, « uno alla volta » e in ordine successivo, un pezzo di sapone, una lumaca, una sigaretta. Troppo lontani entrambi dalle cose, troppo vicini alle tradizionali strutture umanistiche, pur nell'atto stesso di affrontarle e confutarle, sia per via di anatema, sia per via parodistica. Con Le Clézio, l'« in-sé » dilaga sulla pagina, trasportato in essa a piene mani, a perdita d'occhio. Il merito e il limite di questo autore sta nell'aver impostato una accanita operazione quantitativa, di inesausto elenco, repertorio, trasporto di cose, oggetti inutili, circostanze marginali, stati fisici minimi e sfuggenti. Abbiamo così il trionfo della paratassi, della successione additiva, dell'accumulazione forsennata di dati di esperienza, disposti tutti in fila, in lunghe, interminabili serie. E ovviamente alla vicinanza sempre più spinta, rispetto alla materia, fa riscontro una lontananza crescente dalla convivenza sociale. I protagonisti di Le Clézio sono perfettamente solitari, totalmente dimissionari da ogni possibilità di inserimento e di partecipazione alla vita pubblica, asceti moderni votati a cerimonie di un culto tutto sui generis, che molto spesso si affida a giganteschi happenings, a mastodontici accadimenti lasciati alla loro inerzia e gratuità. I limiti, la monotonia dell'esperienza letteraria di Le Clézio, come dicevamo, sono anche i suoi titoli di validità: qualcuno infatti doveva spingersi tanto oltre, giocare con tanta devozione la carta dell'« in-sé », rendere un tributo così unilaterale allo spessore della materia. Ciò non toglie però che una tematica del genere non sia sfruttabile oltre un certo grado. E in effetti già a partire dal precedente Déluge diremmo che il giovane autore sia entrato in una parabola calante, abbia cominciato a dare segni di stanchezza e di esaurimento. L'efficace, in qualche modo necessaria, insostituibile nozione di un'« estasi materiale », nel cui concepimento sta uno dei titoli di merito del nostro autore, è ora usata purtroppo come sigla della sua prova più fiacca, dove oltretutto egli abbandona le ultime tracce di una finzione narrativa per una meno adatta e congeniale veste saggistica. Chi lo ama, chi ne riconosce l'autentica e insostituibile presenza, non può che consigliargli a questo punto un periodo di pausa e di ricarica, e la ricerca di una via inedita per riprendere lo stretto corpo a corpo con l'opacità e lo spessore materico. Uno dei pochi punti relativamente nuovi e acuti dell'Extase matérielle à la dove si propone la nozione di un infiniment moyen: tra l'essere denso e pieno della materia e il nulla cui si riduce l'intervento umano, tra questi due concetti-limite per se stessi pressoché inattingibili, sta un'infinito spazio intermedio ove esistono « cose » distaccate, provviste di un volto preciso, e atti umani anche essi catalogabili, rivolti a far uso delle prime, a manipolarle, a trarne partito. Uno spazio, ovviamente, mediocre, dimesso, che è il regno della banalità, giacché non vi trovano posto né l'eroismo della coscienza sola con se stessa, né quello della fusione estatica nell'essere. Chi da tempo ha occupato decisamente un simile spazio, e procura di opera in opera di scandagliarlo metodicamente, con scrupolosa e quasi maniaca dedizione, è senza dubbio il « terzo uomo » del nuovo romanzo francese (dopo Robbe-Grillet e Butor), Claude Simon, votato, si direbbe, a un destino di mediocrità, non solo nella scelta dei suoi testi ma anche nei risultati stessi via via raggiunti; onesto, instancabile technicien che sa presentarsi ogni volta con virtuosismi più spinti e consumati, ma senza mai compiere un vero scatto qualitativo per portarsi in una posizione di primissimo piano, di più inquietante e stimolante invenzione. Date queste premesse, si capisce che la sua recente Histoire sarà un titolo da prendersi per antifrasi: «storia », se si vuole, soltanto nel senso etimologico, cioè come ricerca, ma non certo rivolta verso le armi e gli eroi, bensì verso un povero tessuto di accadimenti quotidiani e comuni. Storia di una famiglia come ce ne sono tante altre, coi suoi fasti e nefasti, coi suoi alti e bassi. Lo zio Carlo buono e rassegnato, la cugina Corinne impulsiva e vivace, le stanche e sfatte presenze di qualche avo decrepito, ricordi vaghi di un padre giramondo, e così via. Naturalmente, la struttura è quella del flusso di coscienza, cioè di un libero associazionismo che collega tra loro i più distanti brani e momenti di « vissuto »: una tranche colta dai tempi dell'infanzia, quando si sta preparando il bac, e la smaliziata e temeraria Corinne osa provare certi eccitanti; poi un rapido ritorno all'attualità e alle sue cure meschine, oppure una rievocazione di situazioni e paesaggi vissuti in altre epoche e in altri luoghi. Rispetto ai romanzi precedenti, sembra che questa Histoire voglia fornire una sorta di riepilogo, di condensazione e rassegna finale, ed ecco quindi gli squarci drammatici relativi alla disfatta francese, la disastrosa ritirata di un anacronistico drappello di cavalleria (e si pensa alla Route des Flandres), oppure quelli ancor più drammatici della guerra civile spagnola (e siamo allora alla penultima prova, Le palace). Questi ultimi brani, se si vuole, potrebbero finalmente apparire come materiali storici nel senso più proprio del termine, ma Simon, con bella coerenza, è pronto ad applicare, circa la guerra e la rivoluzione, l'aureo insegnamento di Stendhal: chi le vive direttamente, non scorge che frammenti sparsi di « esistenza », carichi di un'atroce evidenza e intensità, di fronte a cui non potranno non apparire insulse e prevaricanti tutte le sintesi e interpretazioni tentate a posteriori con le armi sfasate e improprie dell'ideologia. Uno Stendhal portato alle estreme conseguenze da chi, non lo si dimentichi mai, si pone all'interno della vicenda che ha i suoi poli estremi tra Ponge e Le Clézio, e che dunque « sospende », guarda con sospetto l'ambito delle ragioni e motivazioni umane, lasciando che siano le « cose », le circostanze oggettive a condurre il gioco, a significare ed esprimere la vita emotiva e psichica. Anche se, come si diceva, Simon sta nella zona di mezzo, dove cioè momento oggettivo e momento soggettivo si inseguono l'un l'altro, tentano una collaborazione, una « corrispondenza di amorosi sensi », perfino con qualche rischio di dolcezza e di malinconia crepuscolare. Superbo faber in primo luogo, Simon si raccomanda per le sottili e abili soluzioni stilistiche con cui sa condurre questa perlustrazione nel campo dell'« infinitamente medio »; ecco così l'uso smodato del gerundio presente, il modo e il tempo della proposi- zione subordinata incidentale, e quindi degli avvenimenti marginali, minimi, che non si sa bene se vogliano porsi come contemporanei e concomitanti rispetto alle « principali », oppure lievemente anteriori e quindi causalmente determinanti; del resto, dove trovare le « principali »? Queste spariscono, nel fitto tessuto apprestato da Simon, e resta solo il giardino pensile delle subordinate appoggiate l'una all'altra, miracolosamente sostenute non si sa bene da quale puntello. E poi tutta una rapida, corsiva trascrizione di battute di dialogo, o meglio ancora di cenni e frammenti di « sottoconversazioni », inzeppati, rattrappiti gli uni negli altri, riportati senza punteggiatura, come fissati su un nastro che ora scorra troppo in fretta e con voce impersonale. Ma sono, questi tutti, connotati di cui Simon si era già mostrato maestro in precedenza. Certo, Histoire li affina ulteriormente, li porta a un grado straordinario di acutezza, riuscendo anche a ingarbugliare maggiormente il bel mosaico delle associazioni psichiche. Eppure, l'impressione complessiva resta quella che ci siamo lasciati scappare già in apertura: una mediocrità non soltanto accettata stoicamente come compito imprescindibile, ma nello stesso tempo in qualche modo anche patita, non riscattata per intero. La mediocrità è il punto di partenza anche dell'ultimo Butor, il Portrait de l'artiste en jeune singe. A prima vista, quest'affermazione potrebbe sembrare come affatto sorprendente e insostenibile: non ha voluto forse Butor inserirsi, con questa sua opera recente, nella tradizione già pressoché classica dei Portraits di Joyce e di Dylan Thomas? Ed è possibile permanere nella mediocrità quando si intenda tracciare un ritratto, anche se distorto e profanato, della condizione propria dell'artista, soprattutto se questi venga colto negli anni fulgidi ed epifanici della giovinezza? Ma vediamo: questo ritratto di adolescente prima, e di giovane poi, innamorato dei piaceri della lettura e della cultura, di cui ci parla Butor, non ha nulla della terribile forza, dell'ansia di autenticità e di radicalismo che urgeva in un Joyce o in un Dylan Thomas. Quell'immagine di intensità e di forza creativa ha subìto uno schiacciamento decisivo, e ora resta solo il prototipo del giovane dabbene che, più che partecipare attivamente alla cultura, si limita ad annusarla, a inebriarsene, consolato dal buon sentore di rinchiuso e di tranquillità che ne emana. In altre parola, Butor ci pone in presenza dello stereotipo del lettore accanito e della giovane « anima bella », intenta a fare il periplo attorno ai luoghi tradizionalmente consacrati all'arte e alla bellezza. Più che un artista nel senso forte della parola, abbiamo a che fare con un turista, che quindi
prosegue nell'impresa già affrontata da Butor in alcune prove precedenti: dopo il turismo consacrato a S. Marco, o al sublime stereotipato delle Cascate del Niagara, ecco ora quello che si indirizza all'arcipelago della cultura, della bellezza e del mistero. Questa la sottile astuzia dello scrittore francese per adattarsi anch'egli all'imprescindibile esigenza contemporanea che vuole una riduzione delle ragioni dell'« anima » e dell'umanesimo: e anche, se si vuole, una nascosta trappola agli ancora numerosi umanisti di vecchio stampo, che infatti hanno plaudito a Butor (sbeffeggiando contemporaneamente Robbe-Grillet) per il fatto di vedere in lui l'ultimo campione di un elevato e nobile sentire, senza accorgersi che le « anime belle » butoriane sono in realtà nulla più che incerti e immobili manichini. Si parte dal comune, dal mediocre, dal banale, questo un dato di fatto che appare sempre più imperioso; ma certo di là bisogna in qualche modo uscire. Così anche Butor vuol mostrare giustamente che quei suoi stereotipi non si arrestano in se stessi, ma possono esser « visitati » dal mistero e dal mito: la quotidianità, magari senza saperlo, ricalca forme rituali, e queste a loro volta trovano in essa il loro momento di verifica e di incarnazione. Per ritornare al nostro Portrait, l'« anima bella » stereotipata capita in un favoloso e leggendario castello tedesco, cupo ricettacolo di orrori, a cominciare dalla biblioteca in cui giacciono numerosi tomi colmi di segreti alchemici, e passando a una ricca collezione di minerali e di pietre preziose, alle stanze della tortura e delle armi, ai torrioni, ai sotterranei: in tutto e per tutto, una magnifica serie di « cartoline », di luoghi comuni turistici, la quintessenza di una fosca Germania medievale. Ma luoghi comuni e cartoline svolgono comunque il loro effetto, emanavano cioè una carica di leggende e favole e incubi che il protagonista vive al modo di un sogno. « Al modo », bisogna dire, perché infatti Butor, coerente con il suo progetto di appiattimento sistematico, rifugge dalle profonde e oscure implicazioni di una vera esperienza onirica. Il suo sogno, intende essere tutto costruito, artificiale, tenuto in una chiave leggera e aerea. In sostanza, non e che un tentativo di « animare » gli stereotipi turistici, di restituirli a un'autentica dimensione di eroismo e di sublime avventura. L'avventura, conferma Butor ribadendo quanto di analogo ci hanno detto di recente Robbe-Grillet e Sanguineti, può nascere al giorno d'oggi soltanto se muova da stereotipi e da luoghi comuni; i diritti della fantasia si possono esercitare soltanto su un materiale scontato e standardizzato. Come è infatti delle peripezie del protagonista butoriano, che in sogno si vede trasformato in scimmia in omaggio all'arte degli alchimisti (detti nel Medio Evo simiae naturae): peripezie del tutto distese, lineari, affidate a una chiave di piana e candida affabulazione: il che è ovviamente il segno del controllo critico con cui sono redatte, dell'atmosfera deliberatamente artificiale, di laboratorio, che presiede alla loro ideazione. Non per questo si perviene a una sorta di parodia, di ironizzazione esplicita, giacché anche il momento dell'avventura vuole avere una sua necessità strutturale. Assistiamo piuttosto a un circolo dialettico. I « luoghi » stereotipati dell'esistenza comune esplicitano da sé tutta una carica di possibilità misteriche e favolose che valgono a farli uscire dalla loro intrinseca pochezza. Le « favole », alla loro volta, evitano di proliferare, di mostrarsi autosufficienti e autonome, accettano anzi di ridiscendere periodicamente al livello dei fatti comuni e quotidiani. Nessun'opera meglio di onesto Portrait butoriano sa attuare felicemente un simile continuo andirivieni. 
NUOVO CINEMA L’INVEROSIMILE CREDIBILE di GILLO DORFLES
Le scene pateticamente incestuose di Spring Night Summer Night di Anderson o quelle vagamente ideologicizzanti di Chudy i inni di Kluba, ci avevano già piombato nel contenutismo più vieto, quando, poi, per fortuna nostra, di alcuni spettatori (nonché di pochi critici), sopraggiunsero le serie del New American Cinema, le Nueve Cartas a Berta, la Terra en trance di Rocha, Black Natchez di Pincus e Neuman, a risollevarci il morale. Dico questo, perché - almeno a livello sperimentale, di « nuovo cinema » (quale vuol essere quello che, per l'assiduo impegno di Lino Miccichè, già per la terza volta si presenta a Pesaro, condito di accanite e dotte discussioni semiologiche) - non ci si può accontentare del semplice raccontino, magari pieno di buona volontà, come nel jugoslavo Tople Godine di Dragoslav Lazic, né dell'inchiesta un po' arruffata come A Opinião Publica di Jabor, né meno che meno degli insensati film tedeschi, come Der Findling di George Moorse e Wilder Reiter GMBH di Spieker, né, purtroppo, delle inette « opere prime » nostrane come Il Giardino delle Delibie di Agosti, e Trio di Mingozzi; ma ci si deve valere del « linguaggio filmico » per quanto di complesso e multilinguistico e caratteristico esso offre: ossia - per accettare l'ipotesi di Eco - come di un « codice a tre articolazioni (che permette dunque di intrappolare molta più esperienza di qualsiasi altro codice) »; un codice, dunque, che « ci dà quella strana impressione che il protagonista bidimensionale di Flatlandia provava quando era messo in presenza della terza dimensione ». E mi sembra che sia proprio questa incredibile ricchezza del linguaggio filmico a mancare nella maggior parte dei prodotti, anche discreti, dove si continua a trattare quest'arte come se fosse o soltanto « romanzo », o soltanto « fotografia », o soltanto « pittura cinetica », o soltanto collage astratto. E se - anticipando i temi e i risultati della tavola rotonda - abbiamo constatato la venerazione di molti studiosi e di molti giovani registi per l'opera di Godard (in specie per la Femme Mariée), ebbene, crediamo che tale venerazione sia meritata appunto perché il registra francese ha saputo inserire e far coagire nel suo lavoro le diverse articolazioni linguistiche e ha saputo valersi molto intelligentemente dei diversi modi espressivi offerti dal codice della lingua parlata, da quello del collage visivo, del « flusso diacronico », e via dicendo. Ma non basta valersi delle diverse dimensioni e articolazioni e utilizzare i sistemi che le altre arti ci hanno ammannito per riuscire nell'intento. Lo provano alcuni degli esperimenti pesaresi, come il lungometraggio Amore Amore di Leonardi: gigantesco e generoso collage carico di buone intenzioni, in parte mantenute, in parte scadute nell'ovvio, nel sentimentale, o soprattutto nell'a-strutturato. Ecco infatti il pericolo: l'assenza di struttura (che non significa assenza di forma e neppure di intreccio). Struttura nel senso che le immagini filmiche possano legarsi tra di loro, vuoi (com'è la consuetudine) per una trama sceneggiata, letteraria, vuoi altresì per una affinità (omologia, se vogliamo meglio) ritmica, ritmico-sonora, o cromatica, o di contrasti ritmico-cromatici, o di analogie formali. Ecco quello che manca in parte (non in toto) al film di Leonardi, del resto coraggioso, e a molti degli altri film e filmetti sperimentali mentre è presente nei migliori americani (per esempio in Oh Dem Watermelons di Robert Nelson, dove l'unità strutturale è offerta dal melone condito in tutte le salse); o nei tre cortometraggi di Carl Linder, nella Afrikareise, Castro Street, ecc .; e ancora nel Dante no es unicamente severo, di Jorda e Estewa-Greve. Ed è quello che non hanno capito alcuni denigratori di questo film molto sottile, anche se abbastanza inconsistente, che aveva il merito di valersi d'un filo conduttore dato appunto più che dalla trama, da alcuni accordi di colori, da alcune iterazioni di immagini, e soprattutto dal discorso basato su riferimenti figurativi, da metafore verbali e da bruschi riferimenti iconologici resi pregnanti da doppi sensi e puns linguistici. Mentre in molti film americani - considerati quanto mai high brow (ma più che di sopracciglia si trattava di muccose!) - l'omologia era a livello di sgradevoli associazioni fisiologico-dermatologiche o a livello di colori pseudo-psicodelici (che abuso di questo termine ai nostri giorni: dal mobile al raccontino, dalla poltrona al film!), o peggio di tonalità cromatiche svenevoli e romantiche (Winter di Brooks), o - ma qui sì che l'omologia strutturale era perfetta - di natiche, protagoniste di uno dei filmetti più graziosi della Fluxus Anthology e per nulla pornografico (tant'è vero che qualcuno, accanto a me, si chiedeva se non si trattasse di guance). Tutto ciò a dimostrare che quando si vuol discorrere di Contenuto e significato dell'opera cinematografica (come ha fatto Emilio Garroni nella sua relazione) non bisogna lasciarsi: irretire dalla preoccupazione di ridurre a morfemi, a sintagmi, a « cinèmi », le singole unità filmiche, ma bisogna considerare il film in toto per i suoi polivalenti significati immaginifici oltre che discorsivi. E, infatti, come afferma appunto Garroni: « Messa da parte l'ipotesi che si abbia a che fare, nel caso del linguaggio filmico, con una semiotica connotativa, non rimane che pensare ad un tipo di ' semiotica mista ' ... dove tutti i mezzi semiologici intervengono nella loro biplanarità espressione-contenuto, o comunque con la loro carica simbolica, ma funzionalizzandosi in senso distintivo ai fini di quell'unica, autentica unità di contenuto che è il film nella sua interezza ... o meglio, ai fini di quell'unico autentico livello di significato che è il significato contestuale ». Per cui - e mi sembra che l'ipotesi sia molto più sana di tante altre espresse a questa tavola rotonda - « se è vero che il linguaggio filmico, lungi dall'essere né specifico o gerarchico, né trasformabile in semiotica verbale, è un linguaggio misto e simultaneo, se esso costituisce un insieme interdipendente di semiotiche, allora ... il suo unico livello di significato è quello contestuale »; e, proprio per questa sua contestualità, necessariamente ' ambiguo '. E, tuttavia: se è vero che la semiotica filmica va riferita globalmente ai diversi parametri costitutivi del cinema (non più l'antico « film muto », e meno ancora il « film-arte figurativa »!) è anche vero che spesso il quoziente discorsivo è così importante rispetto a quello meramente iconico da permettere il costituirsi d'una « struttura » sulla base d'un nesso che sia verbalmente traducibile; mentre altre volte il nesso strutturale può benissimo prescindere dall'aspetto verbale e discorsivo, né ha bisogno che si dia una « traducibilità » dell'immagine filmica (visuale) in quella discorsiva.  Il soppiantamento della denotatività da parte della connotatività dell'immagine filmica, del resto, sta spesso alla base di questa semiotica ed è direttamente legato al tortuoso quesito della verosimiglianza d'ogni composizione cinematografica. Due parole soltanto su questo altro grosso quesito. Certo già Galvano della Volpe ci aveva ammonito sul nostro debito ad Aristotele a proposito del « verosimile filmico »; e nella sua relazione aveva insistito nel riaffermare: « questa problematica gnoseologica del rapporto parola-immagine nel film è soltanto aggirata ... da coloro (vedi Roland Barthes e seguaci) che si ingegnano a ridurre l'immagine filmica a 'segno' di un 'linguaggio' (iconico) e quindi ad un quissimile della ' parola ' e della 'frase' coi rispettivi valori denotativi e connotativi e con 'sintagmi ' e 'paradigmi ', e così via ». Ma, proprio se ci teniamo strettamente ad Aristotele, dovremo ricordare a Christian Metz (la cui relazione era tutta rivolta a dimostrare l'importanza di « sfuggire al verosimile », che è « il momento ostico dell'arte ») come non solo di eikòs parlava Aristotele, a proposito d'una necessità della tragedia di essere « verosimile », ma anche di adùnaton, di impossibile; e cioè di come sia preferibile l'adunaton pithanon al dunaton apithanon il che significa: « meglio una cosa impossibile ma credibile che una possibile ma incredibile ». Dunque il vero punto, ancora oggi, è che alcunché sia « credibile » rispetto al contesto del film, sia come vicenda che come struttura d'immagini. Verosimile, wahrscheinlich, vraisemblable, pravdopodobnij, vuol dire « simile al vero » e in questo senso vale meno che nulla; ma « credibile », questo sì, che vale qualcosa: vuol dire essere - o dover essere - recepibile a livelli diversi. Vari piani di credibilità (che poi corrispondono ai piani di verosimiglianza cui Metz allude nella sua relazione Il dire e il detto nel cinema) a seconda dello stile d'un'opera o d'un'epoca. Credibilità, che, per dare un esempio pesarese, è del tutto assente dal mediocre (ma tanto ammirato!) film olandese Joszef Katus di Verstappen; proprio per la sua incoerenza non solo discorsiva (del racconto filmico) ma delle immagini (evidente miscuglio non ben amalgamato tra attori recitanti e ripresa estemporanea tipo cinema-verité); come è assente dal mediocrissimo film tedesco Der Findling (dove la matrigna e troppo giovane, il patrigno troppo buono, l'amante troppo brutta e col naso troppo lungo). Mentre è presente e funzionante persino quando si riferisca ad un elemento del tutto astratto nei deliziosi cartoni animati Fat feet e Duo Concernantes, dove il contrasto tra personaggi « finti » e reali accentua semmai la piacevolezza dovuta alla non-verosimiglianza dell'insieme. A questo punto ancora un breve cenno alle osservazioni sollevate dall'estetologo cecoslovacco (tra parentesi i cecoslovacchi hanno saputo risolvere molto abilmente il problema della verosimiglianza e della credibilità nel loro film quasi fantascientifico Konec Srpna di Jan Schmidt) Antonin Sychra, che - quanto giustamente - ha osservato (parlando di Forma e contenuto dal punto di vista della semantica integrata): « non capisco perché Pasolini parta dal presupposto che solo la 'singola qualità espressiva' dei segni può essere considerata come estetica, mentre l'atto di selezionare dei segni iconici adeguati da un continuum di oggetti reali avrebbe natura puramente linguistica. Anche quando seleziona segni iconici l'artista non crea un linguaggio ... bensì crea un'opera d'arte ». Osservazione quanto mai accettabile, come quella volta a Metz: « non posso essere d'accordo con Metz quando sopravvaluta le connotazioni rispetto all'espressività del film come arte: denotazione e connotazione sono solo due diversi aspetti della stessa cosa ». Se l'elemento connotativo - e in altri termini metaforico, traslato, retorico, - è spesso uno dei più efficaci mezzi di « poetizzare » un discorso, ciò non significa che, per fare dell'arte sia indispensabile abolire il rapporto denotativo, sostituire il denotatum con il connotatum. Un ulteriore appunto alla linguistica pasoliniana è stato sollevato da Umberto Eco che nella sua relazione Sulle articolazioni del codice cinematografico ha giustamente precisato (basandosi soprattutto sul volume Messages et Signaux di Luis Prieto di cui ha ampia- mente riassunto la teoria), come non si possa considerare il cinema una « lingua dell'azione » per cui la sua semiologia si proporrebbe come « una semiologia della realtà » articolabile in monemi e in « cinèmi », intesi quali oggetti stessi e atti della realtà; ma come, per contro, « la natura ritratta dal cinema sia convenzione e cultura. Tanto è vero che di questa lingua dell'azione esiste già una semiologica e si chiama la cinesica »; e qui Eco si riferisce a quella dottrina ampiamente sviluppata negli USA sotto il nome di kinesics che appunto analizza e cataloga la gestualità umana e tenta di individuarne i singoli elementi significanti. Eco ha inoltre efficamente provato come non si possano identificare le unità minimali filmiche (i presunti « cinèmi » pasoliniani) con i fonemi, in quanto questi ultimi - come è ben noto - non costituiscono « porzioni del significato scomposto », quale il morfema, ma equivalgono praticamente a quelli che Aristotele definiva « stoiheia », ossia unità fonetiche non ulteriormente divisibili, ma non come i cinèmi di Pasolini ancora cariche di significato. E finalmente - ma non mi è possibile qui riassumere la ricchezza dei motivi trattati - come nel cinema si debba in definitiva discorrere d'una terza articolazione proprio per la presenza in esso di tre distinti livelli significanti. [La trattazione analitica di questo punto, estremamente complesso e non riassumible, si trova in una raccolta di lezioni universitarie - Semiologia delle comunicazioni visive - che Eco sta per pubblicare per uso degli studenti. Nel prossimo numero di Quindici se ne darà un ampio resoconto. n.d.r.]. E ancora un'ultima osservazione sopra un problema che non è stato discusso dai partecipanti alla tavola rotonda ma di cui s'è avvertita la sorda presenza: quello del « tempo filmico ». Non starò a riandare le dispute attorno a tempo filmico e afilmico, diegetico e filmofanico, psicologico e fisiologico; sta di fatto che, durante la settimana pesarese, abbiamo assistito a diversi episodi di « tempo sconfinato » (film che non finivano mai pur durando solo un paio d'ore: non coincidenza del tempo psicologico - anzi crono-psicologico - col tempo filmico), ma anche - ed è questo l'elemento nuovo - ad alcuni tentativi di immobilizzare a bella posta il tempo o viceversa così da ottenere, attraverso la alterata esposizione dell'immagine, un effetto di sconcertamento o di penosa aspettazione o d'irritata sorpresa. Esempi: la lentezza della chiusura d'una bocca, o al contrario la velocità del catch o del circo (First Fight di Beer, Circus Notebook di Mekas), la lentezza della cavalcata nel film di Leonardi, la lentezza di alcuni film di Wharhol (qui, per altro, non presentati ma assai citati e « presenti » nella persona stessa dell'artista che funge da attore in Match Girl di Meyer). Cosa deriviamo da queste esperienze di tempi coartati e di tempi vischiosamente dilatati? Che il tempo filmico è indubbiamente soggetto alla legge generale dell'informazione: quanto più inattesa la sequenza, tanto più intensa l'informazione che se ne ricava, tanto più veloce scorre il tempo psicologico; mentre, tanto meno inattesa la sequenza, tanto minore l'informazione, tanto più lento lo scorrere del tempo. Il che corrisponde abbastanza a quanto accade nella musica dove una determinata soluzione è più o meno prevista con relativa accelerazione o rallentamento del tempo del- l'Erlebnis. Ho fatto quest'ultima osservazione perché mi è sembrato che dall'ipermontaggio godardiano all'ipomontaggio wharholiano si stia appunto assistendo ad un particolare impegno conferito al fattore cronologico, che dopotutto è tra i parametri privilegiati del cinema. Certo: i tempi filmici a Pesaro sono stati forse troppo densi per permettere al nostro « tempo psicologico » (o addirittura psico-patologico) di adeguarvisi: ci auguriamo che un prossimo incontro ci offra maggior respiro per poter centellinare gli aspetti positivi e negativi della semiotica filmica.
