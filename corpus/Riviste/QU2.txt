GERUSALEMME LIBERATA di ANDREA BARBATO  
Quello che è accaduto in Italia prima, durante, e soprattutto dopo, la breve guerra stravinta dalle truppe di Israele contro gli arabi, merita meditazione. E non solo perché da noi, molto più che altrove, quel rapido conflitto ha diviso gli animi e lacerato le coscienze (che sarebbe ancora una motiva- zione nobile e proverebbe che il tempo del- l'indifferenza è finito), ma anche perché ciò che s’è scritto e ascoltato in questi giorni ci ha fatto retrocedere di colpo di mezzo secolo, ha fatto esplodere dall'interno l'apparente linearità del giuoco dei partiti politici, ha mostrato la fragilità delle nostre idee unitarie e della nostra tradizione antifascista, ha con- fermato infine che l'ipotesi di un colpo di stato (non « di carta », e non guidato dai generali, ma maturo in una minoranza potente di opinione pubblica) è tutt'altro che avventata. La sottovalutazione è pericolosa, anche perché gli effetti sono già drammaticamente misurabili. S'è scoperto che il patrimonio di idee comuni era solo apparentemente omogeneo, e che la temporanea tregua dichiarata in questi anni era debole e pronta a saltare. Si è tornati ai tempi in cui era difficile parlare, spiegarsi, articolare un discorso politico e morale, senza essere subito sopraffatti e fraintesi. S'è visto colorare di sfumature ambigue perfino il concetto di Resistenza, cui sono state attribuite intenzioni e ideali che certo non ebbe, da parte di persone che non la vollero e non la fecero. Ma c’è di più: mentre ancora gli sbandati e gli sconfitti vagavano, scalzi sulle sabbie roventi, con la lingua spaccata dalla sete, fra file di morti non sepolti, mentre l'opinione pubblica di tutto il mondo si volgeva alla pietà per questa guerra di poveri, da noi qualcuno discuteva ancora sulla necessità di prendere una posizione più decisa e risoluta in casi come questo: sull'intervento, insomma. Proprio come, nel maggio del '15, si decideva la guerra con una piccola alchimia da corridoio, mentre già si sapeva cos'era la guerra: era Cracovia, i Carpazi, la Vistola, Ypres, Dunkerque, il Lusitania, cioè stragi e carneficine. E noi, da Aragno e al Faraglino, ci preparavamo a partecipare al massacro, naturalmente come vittime. Ma gli effetti della seconda guerra del Sinai non sono finiti: vi si è colto l'atteso pretesto per una campagna liquidatoria contro l'unico e modesto fiore sbocciato in questi anni, il pacifismo giovanile e non-violento, al quale s'è potuto finalmente imputare d'essere vile e inutile, con uno sfogo di livore generazionale che attendeva solo l'occasione propizia. E an- cora: è stata sventolata indebitamente la bandiera del laicismo, macchiandola di prosa guerresca, di elogi della violenza, di falso patriottismo, di miti di vittoria. Ci si è impadroniti del sentimento popolare, che è certo di solidarietà con il popolo ebraico, e lo si è stravolto, lasciando che sbandasse nel- l'incertezza o s'identificasse con la guerra « santa e preventiva ». Oh, what a lovely war ... S'è celebrata con enfasi la vendetta, la rivincita, la sconfitta degli «straccioni », e s'è accusato chiunque cercasse di mantenere l'unica posizione possibile, quella della neutralità e della condanna delle armi. Per la prima volta forse nel dopoguerra, il governo è stato scavalcato a destra da una parte dell'opinione pubblica. E chi tentava di mettere ordine nel discorso, era subito travolto dall'accusa di parteggiare per le follie nasseriane, di essere un servo dell'Unione Sovietica, o addirittura di desiderare in cuor suo una nuova « soluzione finale » per il popolo ebraico. In nessun altro paese il soprassalto di isterismo e di terrorismo è stato tanto violento: basta ricordare la moderazione e la civiltà con la quale s'è discusso all'interno del partito laborista inglese, o il senso di verità dei grandi giornali di Londra, che dopo aver giustamente temuto per la sorte di Israele all'ini- zio della crisi, hanno poi condannato la guerra preventiva, i metodi usati dagli strateghi israeliani, l'uso del napalm, il trattamento dei prigionieri, gli ostacoli frapposti al negoziato. E tutto questo senza che nessuno venisse sospettato di riposte passioni antiebraiche, senza quel complesso di colpa che da noi è sembrato scaricarsi all'improvviso, e quasi tutto sulle spalle degli arabi. Leggiamo, ancora, il civile dibattito aperto fra i suoi stessi collaboratori da una rivista protestante francese, Reforme; o le opinioni divergenti dei redattori di Le Monde, espresse senza ritorsioni né accuse. Da noi, è saltato il coperchio della pentola, anche perché qualcuno ha visto in questa guerra l'attesa occasione per ricucire la propria verginità da tempo perduta. Ma non staremo certo a rimpiangere, ormai, la pacatezza o le buone maniere. Chi ha gridato per primo, costringe tutti gli altri ad alzare il tono della voce. Dunque, abbiamo avuto le nostre « radiose giornate »: e la fortuna ha voluto che i lontani contendenti siano stati abbastanza deboli o abbastanza saggi da arrestarsi prima che l'Italia fosse costretta ad un'altra scelta fra intervento e neutralità. Certo, il paragone col maggio del '15, che qualcuno ha tentato, regge soltanto se si dimentica che non c'è al governo un Salandra con l'elmo già calzato, e che il neutralismo non è rappresentato, per fortuna, da un Giolitti incerto e miope. Ma altrimenti, quanti paralleli! La rivincita della destra, le accuse a Benedetto XV, lo scavalcamento dell'opinione pubblica, la divisione delle sinistre ... Oggi come allora, abbiamo avuto i nostri Corradini, i nostri D'Annunzio, i nostri Mussolini, riconoscibilissimi anche se verniciati di fresco. Oggi come allora, un certo spontaneo e autentico sentimento popolare, un genuino dibattito di coscienze, è stato strumentalizzato e distorto. E il Corriere della Sera è stato pronto ancora una volta a guidare la danza, anche se con ben altra finezza di quella dei tempi di Albertini. Anzi, quanto si è letto sulla grande maggioranza della stampa italiana in queste settimane, ha dell'incredibile. Da una parte, un antiarabismo da prima crociata, quale non è mai apparso neppure sui fogli che parteggiavano per l'OAS ai tempi della guerra d'Algeria, con tutto il vecchio armamentario dell'intolleranza razziale, della superiorità culturale e del fanatismo politico; dall'altra, il riapparire inatteso della prosa bellica e del lirismo guerresco. Un giorno si metterà forse insieme un'antologia, un florilegio di questa follia giornalistica di giugno: e vi troveremo rimasugli di crocianesimo malinteso, assonanze involontarie ma significative con l'esaltazione della vittoria del Mein Kampf hitleriano, elogi della guerra e della strage, commiserazione e disprezzo per il vinto, il debole, il povero. E inoltre: bozzetti di retrovia, ammirazione della sagacia strategica e dell'efficienza militare, grida di falso patriottismo, simulata commozione religiosa dinanzi ai luoghi santi del Cristianesimo, elogi della guerra- lampo, duri rimproveri contro i neutrali, i pacifisti e i mediatori, radenti analisi storiche e sociologiche sull'inferiorità militare e morale del mondo arabo, spostando cioè l'anti semitismo non già del suo significato filologico, ma solo di pochi chilometri verso es o verso ovest. Naturalmente, questi paladini della sofferenza e dell'ingiustizia, erano assenti tutte le altre volte in cui avremmo dovuto ascoltare la loro voce sdegnata. Molti, anzi, discendono di peso, senza neppure grossi salti aziendali, dai giornali che difesero il manifesto della razza, o tacquero sulle deportazioni e i campi di sterminio, o pubblicarono prose esaltate sulla caduta di Madrid o sulla guerra d'Etiopia. Lo stile è lo stesso, e anche le intenzioni non sono certo mutate. Non c'era traccia, di questi nuovi crociati giunti sotto le mura di Gerusalemme a salvare i deboli, quando si sparava ai braccianti del sud o a Genova, quando si linciavano i negri a Little Rock, quando si combatteva nella casbah di Algeri, quando cadeva il napalm su Hanoi. Dove scrivevano, prima del giugno del 1967? Per gli altri, per i malcapitati che si sono trovati, loro malgrado, al fianco di Soustelle, di Cao Ky e di Enrico Mattei pur senza condividerne il triste passato ideologico, il discorso è un altro. Non hanno capito, costoro, - né li ha messi in sospetto la qualità dei loro momentanei alleati -, che ogni guerra è « la » guerra. Fare distinzioni, misurare la qualità dei popoli su cui s'abbatte o la quantità delle vittime che provoca, è non solo sbagliato, ma colpevole, e significa già accettare le regole della guerra stessa, la spirale della distruzione e del genocidio. A questo argomento, viene normalmente opposta, come ultima arma, la « realpolitik »: strumento sempre ingannevole, e stavolta più che mai inefficace. Raniero La Valle ha dimostrato, in un suo lucidissimo articolo, che anche dopo gli errori e le provocazioni di Nasser, anche dopo il fermo proposito di tutti di riconoscere il diritto all'esistenza dello stato d'Israele e di difenderlo dalle aggressioni, la pace era possibile, e la guerra era ancora una volta il più inutile e stolto degli strumenti. Negli anni della guerra fredda, quanti gesti di provocazione ben più gravi del blocco del golfo di Akaba (Berlino e l'Ungheria, Formosa e la Corea, Cuba e il VietNam) non sono stati superati dalla pazienza diplomatica, dalla volontà di pace dell'opinione pubblica, dalla moderazione dei governanti? Chi tollera una guerra, anche minuscola, tollera tutte le guerre, anzi le invoca e le provoca. Ecco dove finisce un certo liberalismo, aperto o mascherato, ma che sostanzialmente di- sprezza i popoli poveri, venera l'efficienza e la tecnologia, diffida del Terzo Mondo. Non hanno capito, quei nuovi difensori di Gerusalemme, che sarebbe stato molto più urgente correre già molto tempo fa in soccorso degli arabi, minacciati dall'arretratezza economica, dallo sfruttamento, dal giuoco politico delle grandi potenze, dalle monarchie petrolifere e feudali, dagli Ymam tagliatori di teste e di mani, dalle tentazioni della dittatura. Non hanno capito che gli ideali di quel sionismo che dicono di difendere erano, e sono, ben diversi, da quelli che hanno creduto di leggere viaggiando a tutta velocità sui carri armati di Moshe Dayan. Non hanno capito che il gravissimo delitto che è stato compiuto su Israele è stato proprio quello di considerare il suo popolo, nei secoli, « diverso » dagli altri: un popolo che non ha ragione oggi in assoluto solo per il fatto d'essere il popolo ebraico così come non aveva colpe ieri per la medesima ragione razziale. Un popolo che merita da loro almeno questo riconoscimento d'eguaglianza, di poter essere giudicato come uno stato libero, indipendente e sovrano, per quello che fa, per le sue scelte politiche e sociali, e non per un astratto gesto di fede. C'è poi il discorso della religione, e anche qui le contraddizioni e le lacerazioni sono gravi e inspiegabili. I laici più accesi si sono trovati stavolta a difendere a freddo, e senza autentica convinzione morale, proprio gli aspetti più discutibili dell'organizzazione dello stato d’Israele, il suo sostanziale impianto teocratico. Che tale improvvisa conversione, in animi scettici e smagati, forse posticcia e tutta folkloristica (basta leggere le prose su Gerusalemme liberata, scritte da gente che non crede certamente in ciò che scrive), lo dimostra il fatto che dinanzi ad una presa di posizione autenticamente religiosa, e coerente con l'ecumenismo, hanno aperto la caccia al cattolico, accusandolo di franare nel marxismo e nel nasserismo. Il fronte laico s'è diviso, ma quell'accusa improvvisa ha trovato impreparati anche molti cattolici, così come la minaccia di distruzione di Israele lanciata da Nasser aveva trovato impreparati molti comunisti, divisi fra la politica filosovietica e i propri sentimenti personali. Nel bottino di vittoria dei laici (anch'essi profondamente divisi, però) restavano due prede non troppo invidiabili: la divisione della sinistra italiana e l'arresto dell'evoluzione dei cattolici verso posizioni di neutralità internazionale e di pacifismo acumenico. È sembrato persino che la bandiera dell'atlantismo fosse sul punto di cambiare di mano. Usciva vincitore temporaneo (ecco di nuovo il maggio del '15), il liberalismo di destra; la prova generale compiuta dagli interventisti era riuscita, ma il fumo della polvere aveva intossicato troppe intelligenze. Due obiettivi non secondari, quello di arruolare di nuovo l'opinione pubblica sotto i simboli dell’occidente » (tirando fuori dalle soffitte il linguaggio e gli stati d'animo della guerra fredda), e quello di rinnovare la cambiale in bianco del Viet-Nam, erano raggiunti. E un colpo mortale era dato anche a quei pacifisti <<a singhiozzo », pronti a marciare contro Johnson ma subito dopo inclini all'idea della
guerra. Né ci consolava la fiducia e l'ottimismo di chi pensava che la cultura vince; primo, perché non eravamo poi così sicuri che una cultura fosse superiore all'altra, e secondo perché il pensiero correva subito alla conquista romana della Grecia, quando la cultura uscì irrimediabilmente sconfitta, evento che si ripeté quasi sempre anche nella storia successiva. Gli italiani più attenti e responsabili non ignorano le vicende della comunità israeliane, ne hanno ammirato gli sforzi e lo slancio, ne hanno seguito con apprensione le difficolta e le trasformazioni. Ma non hanno mai dimenticato che al di là di quei confini c’ erano popoli ancor più sfortunati, che facevano da posta nelle partite coloniali e non venivano certo aiutati nel loro desiderio di riscatto. Nemmeno l'accanimento dimostrato in questi giorni dai fanatici può farci dimenticare tutto questo: e che una guerra sia scoppiata fra queste nazioni, invece di esaltarci, invece di ricordarci la Resistenza vittoriosa, fa sentire ancora di più la stupidità della guerra e di certi suoi difensori.

ALCUNE RAGIONI PER NON FIRMARE GLI APPELLI di GIORGIO MANGANELLI

Quando le da sempre rugginose ruote della Storia, vale a dire della Geschichte, si mettono a cigolare e fremere, e si apparecchia l’avvento di un qualche glorioso jaggernaut; e le magnifiche sorti e progressive cominciano magnificamente a progredire; quando, da qualche parte, esplode un subitaneo geyser di ottimismo, cui si accompagna un brusco incremento di fragorosi decessi; allora, se figgerete gli occhi miopi nei cieli obnubilati, vedrete trascorrere foschi angeli di tempesta, librati su inchiostrosi remeggi di penne, donde fuoriescono riccioluti ciuffi di firme. Sono, codesti volatili procellosi, appelli, proteste, manifesti. Il nostro tempo, decorosamente calamitoso, è fecondo nido di siffatti volatili: e poiché frequentano le nostre gronde, e parte ci insidiano parte ci minacciano coi loro stridi educativi, varrà forse la pena di indagarne costumanze e destino.
Considerato come genere letterario, l’appello copre una angusta area di quello che fu il gran regno dell’oratoria. Cicerone lo collocherebbe tra i discorsi ad animos permovendos, che vogliono dimestichezza con gli ascoltanti, devozione alle loro passioni, ai loro pregiudizi, ai capricci ed agli imperativi locali; ove occorra, vogliono lacrumas, sconvolgente chiome, supplosio pedis, lacerate tuniche a disvelar ferite; anche sventolio di orfani. Non proponendosi di ‘docere’, vale a dire fornire informazioni, ma solo movere, non ha doveri di veridicità, ma anzi di opportuna manipolazione. Mutolo persuasore, il testo dell’appello deve far supporre gesti impetuosi, tragici pallori, voce rotta o nobilmente asseverativa. Osserveremo che, nella geografia della decaduta oratoria, la repubblica degli appelli è contermine ad altra regione, un poco più monotona e sommaria, ma singolarmente consanguinea: intendo riferirmi al granducato degli epitaffi.
Confesso di avere in tal qual dispitto gli appelli; proprio come i mendicanti, specie i mendicanti con cane. Coltivo un atteggiamento ragionevolmente liberale verso gli accattoni di sobria oratoria, meglio se affatto impediti nella parola; non disamo le petulche zingaresse, tanfose e blasfeme; ma detesto i tremuli e queruli, che mi sgambettano con l’acquasantiera del supplice palmo, assistiti da cani sicari, prezzolati amici dell’uomo, dal capino inclinato e dagli occhi acquosi. Ben conosco il loro divisamenti; inchiodarmi alla mia ‘anima’, scatenare nel mio ‘cuore’ struggimenti e palpiti. «Oh tu ricco, tu sano, tu bella donna, tu assai e begli figliuoli, bella famiglia…» «Non una lira, figlio mio; fratello di sangue, non un baiocco; sventurato! non un tozzo di pan secco; non impunemente si scatenano nel cuore dell’uomo i demoni della bontà». Di quei cagnolini ordino un tappeto; e vivi hanno da essere.
Raramente accade che la mia firma sia giudicata idonea ad accrescere il valore suasorio di uno di codesti sermoni o messaggi. Tuttavia accade talora che qualcuno, ansioso di annerire i più remoti margini del suo candido foglio, per ozioso, languido zelo, per missionario fervore, ben sapendo che c’è sempre posto per chi vuole dar opera ad una buona causa, mi solleciti a dipanare la mia matassina di compartecipe inchiostro. Ma ecco: non appena il seduttore mi rivolge la parola, io mi sento immerso in un incubo benevolo, uno di quei sogni elastici e vischiosi da cui non si esce né per urlo né per strattone: percorro un miele, una cotognata di idee generali, di volti amichevoli, di ‘tableaux vivants’ angosciosi e minatori. Difficile schermirsi: giacché appena si abbozza un peritoso diniego, subito avvertiamo non solo negli occhi degli altri, ma nel nostro stesso cuore, e intendo appunto cuore, un cauto disagio, un perplesso stupore, cui si potrebbero prestare all’incirca queste parole: «Sapevo che eri un bastardo, un vigliacco e altro ancora; tuttavia supponevo che un’elementare decenza ti avrebbe impedito di dichiararti favorevole allo sterminio degli infanti, alla deportazione dei vegliardi, alla guerra atomica preventiva e alla distruzione dell’umanità». Ingrata situazione. Arduo rompere il sillogismo: «ti presento un appello contro l’arsione dei civili, tu ti rifiuti di firmarlo; trai tu stesso l’inevitabile conclusione». Ecco, questo sottaciuto sillogismo è il cane sicario. Come quel cane, lui appunto è l’autentico, irreparabile bastardo.
Ovviamente, come molti altri assai più galantuomini di me, anch’io sono ostile al bruciamento indiscriminato dei bambini; quando i sergenti del rancio mettono la censura sulla stampa, io tentenno il capo; se leggo che si vogliono passare a fil di spada i docenti di matematica, metto su una mutria corrucciata e disapprovante, come nemmeno potete immaginare; se mi si annuncia una precipitosa strage di ecclesiastici, faccio «eh, eh». Dunque, la mia coscienza è pulita, il mio cuore batte dalla parte giusta, non mi sottraggo alle mie responsabilità storiche.
E tuttavia un oscuro riflesso condizionato mi spinge a contendere la tiepida carne dei miei affetti all’onesto avvoltoio di un appello, che pure fa più o meno quel che faccio io, con le manifestazioni di protesta sopra elencate.
Tutti conoscono la vecchia leggenda dei Prossimani del diluvio. Secondo questa bella tradizione, il diluvio non devastò l’intero pianeta, ma solo una parte, la più prospera, ampia e fittamente popolata. Quando prese a piovere e i fiumi si ingrossarono e la gente prima inumidita, poi seccata, poi travolta si diede alla fuga pei campi, le tribù viciniori presero a deplorare la situazione. In ciò agevolati dal clima ragionevolmente sereno, gli uomini migliori di quelle razze si raccolsero in luoghi aprichi; erano uomini colti, intellettuali, fondatori delle arti, smaliziati manipolatori di sintassi. Si misero in capo di redigere un documento: il che essi fecero presto e bene. In quel testo, costoro, rivolgendosi alla Nuvole – giacché rivolgere direttamente la parola all’iracondo Dio diluviante poteva prestarsi a interpretazioni che poi sarebbe stato difficile rettificare – ‘fecero notare’ come fosse contrario ad ogni consuetudine piovere così a lungo, tanto e in un posto solo; ‘deplorarono’ la devastazione dei campi e delle greggi; e inserirono un bel pezzo sui bambini annegati, che era cosa di grande e semplice bellezza. Proseguendo, ed anzi via via incanagliendosi le piogge, i valentuomini si riunirono di nuovo, e – mentre un comitato di femminette preste di dita e conocchie si davano a far golfini – elaborarono un secondo documento, che era senza alcun dubbio accorato. In questo ‘si denunciava’ l’indifferenza delle piove alla pubblica opinione e si ‘reclamava’ a) l’immediata cessazione del diluvio, b) la restaurazione del ciel sereno, «inalienabile diritto di tutti i cittadini», c) l’impegno a non piovere più, se non nelle forme e nei limiti consacrati dalla tradizione. Il diluvio continuò, e le brave donne allungarono i golfini adattandoli a comodi sudari, qualche dabbene scrisse una lettera aperta sulla «inutile strage», che ancora si legge nelle scuole. Si narra anche che mentre l’incaricato banditore a gran voce leggeva alle Nuvole il messaggio, più su il Numinoso Caprone si rotolasse sui bronzei planciti dell’empireo, percotendoli con la latitudine delle arcaiche chiappe, e traendone un clangore di aureolata letizia.
Didattica, anzi rudemente didascalica, la fola ha forse qualche attinenza con il genere letterario che andiamo esaminando. Tema sommamente idoneo è il diluvio altrui; ché allora commosso ma non travolto, «recollecting in tranquillity» come suggerisce Wordsworth, l’estensore può diteggiare tutta la tastiera dei motivi oratori, sfoggiare la tavolozza dei colori retorici, e mobilitare i lupanari delle veneri dello stile. Il diluvio sia possibilmente ‘in progress’, per godere della angosciante, titillante dilazione, secondo l’antica divisa, «ritardato dolor cresce non poco». È bene contenga una perentoria richiesta di fare o disfare alcunché: richiesta tanto più imperativa in quanto affidata ai persuasivi argomenti della logica, del buon senso, dell’onestà, della comune umanità; qualità appunto di cui si sa affatto privo il destinatario dell’appello, come sarà detto in altra parte, possibilmente preliminare, dell’appello stesso. È bensì vero che codesto destinatario generalmente si rifiuta di sospendere le stragi dei civili, restaurare le conculcate libertà, liberare i carcerati innocenti e disimpiccare gli avversari politici; ma è anche vero che ci fa una pessima figura.
L’appello di rado evita di cadere nel missionario; e v’è chi se ne turba. Certo, tutti sanno quanto siano rudi e per nulla pensosi di sé e degli altri gli edili e i villici; dubito, tuttavia, che se andremo ad avvertirli che la guerra atomica fa male, quelli si metteranno a scuotere le teste dialettali, chiosando: «Beh, se lo dicono quelli, qualcosa di vero ci deve essere». Certo, non ci stancheremo mai di ripetere che non si debbono strappare le unghie ai dissenzienti, che è scorretto massacrare civili; tuttavia i concetti mi sembrano piuttosto bene espressi, che non
assolutamente nuovi. È fazioso notare che di rado gli appelli hanno un sapore intenso, di rado esprimono propositi aspramente provocatori? Anche Cicerone notava come, per irretire gli animi ad un impetuoso ed effimero assenso, occorre tenersi all’ovvio, movimentare luoghi comuni.
Certo, a firmare o compilare codesti documenti «si ha ragione»; ma non v’è una qualità corruttrice, qualcosa di stranamente degradante nell’«aver ragione», quasi quanto nel vincere una guerra?
Tra i Prossimani dei diluviati non v’è concorde opinione su codesto problema delle proteste. Secondo alcuni, dopo tutto che altro si poteva fare? Altri affermano che meglio e più di una mozione degli affetti, possa servire un discorso, oscuro forse, rotto e allusivo, largamente inesatto, certamente coprolalico e blasfemo. Ma cosa significhi “servire” in questo contesto, e quali siano i sagrati, e le lacune, e gli irreparabili errori, in cui esprimere il nostro radicale dissenso, questo resta controverso.


FAI PAGARE AGLI ARABI I NOSTRI DEBITI di ELIO PAGLIARANI
(Io delle volte firmo. E delle volte non mi dispiace nemmeno: le poche che c'è un qual-
che costo o rischio e in alcune questioni specifiche. La cosa più trista è quando si fa
bella figura sulla pelle degli altri, quando la firma, almeno la mia, non conta niente,
il che succede molto spesso). Dunque c'è anche il mio nome sul manifesto pro Israele. Erano le prime ore di fuoco e difettavo abbondantemente di informazioni. Ma ciò rimane secondario: il fatto è che noi europei abbiamo un pesante debito verso gli
ebrei, e gli ebrei hanno il diritto di pretendere dall'Europa la più ampia solidarietà; possono esigere, secondo me, ben di più di ciò che hanno avuto dall'Europa in questi giorni. Ma non dagli arabi; e invece in questi giorni si è vista gran parte d'Europa scatenarsi nel tentativo di far pagare agli arabi il prezzo delle colpe che gli europei, e non gli arabi, hanno verso gli ebrei. Questo a voler stare sul «piano morale », come piace a molti (gioia della stampa italiana che può scatenarsi, avendo un grosso alibi, contro gli « straccioni », esaltando nel contempo le guerre-lampo; mentre da noi ci si esercita in operazioni lampo
contro i capelloni - si infili la bandierina in fondo a viale Ripamonti, siamo arrivati lì -: trionfi della cultura, secondo sahib nostrani e farmacisti versati in patrie lettere, direbbe Germano Lombardi). Chi vive in un'isola, deve farsi amico il mare, ha detto in questi giorni un ebreo responsabile. E ce n'è tanti. E poiché penso tuttora, magari soltanto da europeo, che noi europei non potremmo tollerare che gli ebrei venissero nuovamente cacciati da Israele; e quindi sono anche fra quelli che auspicano che Israele e gli Stati Arabi arrivino a un trattato di pace, che si superi cioè il regime armistiziale; detto e ribadito tutto ciò, non
si può non aggiungere che Israele peggio di così non si poteva comportare: dalla Pearl
Harbour contro Egitto e Giordania, all'attacco alla Siria dopo il cessate il fuoco dell'ONU;
ai prigionieri arabi abbandonati nel deserto (contro tutte le convenzioni internazionali che stabiliscono il trattamento dovuto a chi viene disarmato, ai prigionieri di guerra); alle attuali dichiarazioni dei capi di Israele, secondo le quali, adesso che hanno vinto la loro guerra lampo, non vogliono più saperne di intermediari; a orrendi progetti di sistemazioni postbelliche che paiono più o meno ispirarsi alle teorie e pratiche sudafricane dell'apartheid. Tutto ciò sarà duro a riparare. Certo, qui ci siamo, brevemente, occupati soltanto delle colpe di chi aveva mezzi e capacità di non sbagliare. Che se poi non sono sbagli, dovuti all'umana psicosi di chi si sente assediato, come credo tuttavia; ma fossero volontà di potere e voluttà di essere pedina avanzata del gioco di chi è giudicato più forte, e orgoglio mostruoso di correre e far correre il rischio calcolato di una terza guerra mondiale, allora fratelli miei non vi conosco: e direi poco.

NELL’IMPOTENZA di GÜNTER GRASS
Leggiamo napalm e ci raffiguriamo il napalm.
Poiché non riusciamo a raffigurarci il napalm,
leggiamo sul napalm, finché riusciamo
a raffigurarci meglio il napalm.
Allora protestiamo contro il napalm.

Dopo la prima colazione, muti fissiamo
nelle fotografie che cosa fa il napalm.
Ci indichiamo brandelli di carni arrostite
e diciamo: Ecco, è il napalm.
Questo lo fanno col napalm.

Presto ci sono offerti libri economici
e illustrati con foto migliori
da cui appare chiaro
che cosa fa il napalm.
Ci mordiamo le unghie e scriviamo proteste.

Ma ci sono, così leggiamo,
cose peggiori del napalm.
Subito protestiamo contro le cose peggiori.
Le nostre legittime proteste, che noi ogni istante siamo autorizzati
a redigere compiegare affrancare, compongono un libro.
L'impotenza, messa alla prova contro pareti di gomma.
L'impotenza suona i suoi dischi: canzoni impotenti.
Senza potere con le chitarre
Ma altrove, con fini trame, tranquillo,
il potere compie i suoi atti.


E ADESSO SIAMO TUTTI CRISTIANI di ELVIO FACHINELLI

1. - Consideriamo la benda nera del generale: così vistosa; una sciabolata in diagonale sul viso; nel suo centro convessa, quasi appuntita. Perché Mosè non porta un occhio di vetro? Si è detto: benda da pirata, gusto teatrale. Sia pure. Ma mi vengono anche in mente Tomazo naso di cuoio e, in un film, il reggicollo di ferro di von Stroheim, in un altro, il monocolo di cristallo di un ufficiale zarista. Cioè, in ciascun caso, la ferita, la deficienza, non viene nascosta o mascherata, ma mostrata, dimostrata, trasformata in simbolo del suo contrario. Una virilità offesa che nega la propria offesa, non solo, ma si risarcisce sul piano di un potere pauroso e, insieme, sinistramente elegante.

2. - È forse una chiave per intendere e l'uomo e la situazione. Ci ha tutti colpito l'immenso respiro di sollievo dell'occidente bianco e cristiano di fronte alle gesta d'Israele: difatti, quale maggior vittoria, per l'aggressore di ieri, del vedere la vittima trasformarsi a sua immagine e somiglianza. Colui che sorge da quel bambino morto assume, per vendicarlo, la maschera di chi lo uccise, e la vendetta si esercita su chi, morendo, diventa quel bambino. Che cosa hai mai fatto del tuo ebreo, si chiedeva a tratti la coscienza cristiana; oggi, nei visi, in questo generale tripudio che è stato come profondo e definitivo, la risposta suona leggera, felice: non ci sono più ebrei, siamo tutti diventati cristiani. 

 3. - Ciò che in duemila anni non siamo riusciti a fare, finalmente con Auschwitz siamo riusciti. Finalmente, finalmente, esclama il coro, gli ebrei hanno capito la lezione. Giacché sei stato bastonato, prendi il tuo bastone e bastona - un altro; giacché sei stato calpestato, sali sul tuo cavallo e calpesta - un altro. (A che cosa serve ancora ripetere che, per Isaac Babel, un ebreo a cavallo cessa di essere ebreo e diventa cosacco. A che cosa serve la nausea di quella mia amica psicologa, di fronte al collega che si congratula con lei per le sue Vittorie Sugli Arabi.) 

4. - Sono casi individuali. Nello straordinario discarico di colpa che in un lampo si è effettuato in occidente, qualche ebreo, è naturale, può di nuovo cominciare a trovarsi in colpa. Ma la gioia degli uni e degli altri è troppo fonda: fratelli ebrei, sembra dire, è finito il ghetto; meglio ancora, siete assimilati in ogni fibra. Certo, noi goy non rinunceremo alla nostra diffidenza, coltiveremo rifiuto e attrazione: ma non sbagliatevi, non fraintendete, non allontanatevi. Sono artifici, finte, mosse a caso o calcolate nel nostro comune gioco delle combinazioni e delle scelte.

5. - Ha scritto infatti il grande giornalista: ... « unica difesa restano i richiami alla cultura, la quale non viene definita occidentale a capriccio. Lo è con Marx, Einstein, Freud, Croce; lo è con Dostoievski e con Tolstoi, con Manzoni e Leopardi, con Proust e Joyce ». Ma difesa contro chi? Suvvia, fratelli, non facciamo gli ingenui: contro lo sporco, il sozzo, contro il sudicio l'orientale l'osceno l'inefficiente il losco che si affaccia alle nostre barriere di cristallo; contro insomma tutto ciò che si racchiude nella vecchia e famosa parola schmutzig, contro il nuovo e informe jüdisch che nasce sotto i nostri occhi.
