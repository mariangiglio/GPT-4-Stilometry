L’ANARCHIA OGGI

È di prossima pubblicazione, a cura di
Aldo Braibanti, un "Canzoniere anarchico". 
Ecco come l'autore prospetta la situazione, oggi, dell'anarchia.

Che cosa significa oggi anarchia? O meglio, significa ancora qualcosa, oggi che i suoi movimenti politici sembrano esautorati, o il seme libertario serpeggia un poco in fondo alle coscienze di ogni tentazione politica, sia solo come maschera pretestuosa della congiura fascista, oppure come generica e romantica protesta della base contro la classe dirigente del movimento comunista, oppure come hobby intellettuale abbastanza eccitante ma anche tanto isolato nella sua lontana prospettiva da lasciare tutti tranquilli? per rispondere occorre solo un pizzico di sincerità critica e un po' di coraggiosa pazienza. Si provi a pungere l'orso comunista coi tafani dello spettro anarchico e si vedrà l'animale forte e, in complesso, nonostante tutto, indubbiamente generoso, farsi bestia ululante e feroce. Si provi a ravvicinare la prospettiva e si vedrà l'intellettuale "engagé" saltare il fosso o spappolarsi languidamente. Si provi a dare un senso effettivamente vitale alla rivolta, e vedrete il fascista tornare quello che è, un sicario stupido e vigliacco, oppure un banchiere pavesato di porpora.
Lasciamo dunque da parte i movimenti politici di denominazione anarchica, lo spettro delle sane coscienze e delle persone per bene non ha questo volto, oppure lo ha solo in minima parto. Quello che ci interessa è qualcosa di molto più grosso, di molto più attuale, ma che tuttavia non è tanto generico da confondersi in partenza con la stessa voce dell'uomo.
Sincerità critica e coraggiosa pazienza, ho detto: rimbocchiamo le maniche o mettiamoci a cercare. Da questo mio piccolo discorso vuole partire una grande inchiesta che sia insieme dibattito, progetto e realizzazione. Potrà partire?
Penso che vi siano alcuni elementi sostanziali che non guidino ma illuminino la ricerca, oltre naturalmente all'incoraggiamento di ogni centro studi in proposito, ad ogni iniziativa editoriale verso i classici dell'anarchia cosi misconosciuti e svisati, ad ogni ridimensionamento storico del passato e del presente, ad ogni sforzo che miri a trasformare nel cervello medio la parola anarchica da frase fatta di senso oscuro, torbido e pauroso, a richiamo interiore che non si può rimandare all'infinito.
Anzitutto è oggi anarchico chi vuole abolire lo stato, non importa se per autodistruzione o per estinzione o in altro modo, ma comunque sempre con metodi antiautoritari, tolleranti e non repressivi. I regicidi hanno già conosciuto la loro età, e nessuna dinamite ha più forza del pensiero quando atomicamente si trasforma in azione. La sola violenza tollerabile è ormai quella della difesa, quella della lotta contro ogni violenza. La vita come amore è per essenza persuasione, non sopraffazione: è già così nei rapporti animali, per la conquista dell'oggetto, intendo, non per il duello dei rivali.
L'estinzione comunista dello stato fa dei comunisti una corrente anarchica? Direi di si, direi che questo è più giusto dell'impostazione opposta, di usuale accettazione, ma al patto che essi denuncino ogni velleità autoritaria e centralizzatrice, e spingono il loro discorso fino in fondo. È possibile? Non lo escludo per il futuro, ma lo ritengo ancora improbabile, e comunque raggiungibile a un prezzo molto, molto alto.
Anarchia non è dunque l'ultima tappa prevedibile dopo liberalismo, socialismo, comunismo? Un'affermazione del genere è valida sinché non è canonica, vale a dire fino a che non si confonde evoluzione con futuro condizionato, ma le si ritorna il suo vero e unico senso di tendenza pressante, molteplice e ambigua o, ancora, sino a che non si identifica salto con qualità astratta, e si distingue perciò qualitativamente, cioè erroneamente, verità e vita, vita e rivoluzione, evoluzione e rivoluzione, rivoluzione e riforma, sino a che insomma non ci si sforza al massimo di smetterla di alienare.
Un anarchico può dunque essere liberale, cattolico, democratico, marxista? Cattolico, o comunque fedele di chiese storiche, no. Scendere alla radice significa mettere a nudo, e cominciare a dissolvere gli archetipi dei millenni che han preceduto la storia. La divinità, il trascendente, l'anima sono di questi, così come ogni morale trascendentale, ogni primato dell’uomo. (Tra parentesi, il razzismo morrà veramente quando morrà il terrore del sacrum, e quando l’uomo potrà rinunciare al suo scettro grottesco e imparare ad amare tutta la vita). La rivolta dello spirito è rivolta contro lo spirito – è lo spirito che soccombe nel partorire.
Oh ineffabili tagliole hegeliane! Oh Nemesi spuria della vedova del Cristo che riempie il suo vuoto e si consola nelle braccia ritualizzate di Marx!
Se liberalismo invece vale come conquista storica acquisita del diritto garantito di ognuno alla propria individuazione, l'anarchico è liberale, e proprio per questo denuncia il tradimento delle istanze politiche di nome liberale. Riconoscere un ostacolo è cominciare a toglierlo, ecco tutto. La borghesia si uccide quando si fa classe, e in quel momento l'anarchico, se è borghese d'origine cessa di esserlo. Lo stesso vale per il proletario: l'anarchico combatte le classi senza entrare in nessuna di esse: già in partenza la sua non è lotta di classe ma lotta contro le classi. L'anarchico esce, non entra, dice sempre di no per poter dire qualche volta di si. Nega la vita per vivere, distrugge per generare, dice nihil per rifiutare omnia e vivere aliquid.
È più facile rispondere sui rapporti con la democrazia. Se viene intesa come stato da raggiungere, ma dinamico di crescita, espandersi e non stringere, la risposta è ovvia. Perché democrazia diviene acrazia nello stesso momento che si riconosce con decisione sincera.
E il socialismo? C'è un nodo per cui gli anarchici collaborano al movimento socialista, senza compromessi, ma c'è anche un modo per cui il socialismo è strada verso la strada anarchica. È questo il nodo attuale, è questa la risposta al neocapitale, è questa la base su cui si chiariscono anche i rapporti col marxismo.
L'anarchico ne rifiuta ogni Chiesa, ogni dogma, ogni manicheismo, mentre ne accoglie le intuizioni, la metodologia critica, il grido d'avvio. (Si può ad esempio essere evoluzionisti senza essere darwinisti di confessione, e tuttavia riconoscere a Darwin il grande merito d'attacco). Ma gli sviluppi della fisica, della psicologia sperimentale, della scienza economica e della biologia portano a una continua verifica, a un costante ridimensionamento. L'anarchico è dunque marxista come Marx quando diceva: "Io non sono marxista".
Andiamo avanti. Il ripudio dell'Uomo al Maiuscolo porta inevitabilmente al superamento del guscio bianco occidentale, della civiltà, alla ricerca di nuove sintesi integrative di altre civiltà passate e presenti, e non solo orientali.
Si pensi solo alla libertà, che per l'anarchico non è parola alienata, ma nome di un processo costante e illimitato di progressiva liberazione. Non è ovviamente inerente il discorso? La verifica di tutti i valori, anzi la denuncia della stessa parola valore, vuol dire dunque una vera analisi del linguaggio nella sua matrice, una riforma radicale dei principi educativi e informativi, un rifiuto di ogni logica non strumentale, di ogni riduzione basica e di ogni esperanto artificiale, di ogni riflessione condizionatrice e statica, di ogni sistema, di ogni elaboratore programmante e non programmato, di ogni persuasione occulta, di ogni ostacolo alla voce della scienza e dell'arte, di ogni divisa e di ogni moneta, di ogni proprietà, di ogni associazione che non parta dal basso e non si muova entro limiti precisi di spazio e di tempo, di ogni autorità, di ogni soggettivazione che sfugga allo sforzo verso l'oggetto, di ogni persecutorio tabù sessuale, di ogni offesa alla vita sua, tua, di un topo, di un fiore, di ogni negazione del complesso e dell'ambiguo, di ogni oscurantismo e violenza, di ogni illuminismo che non comprende tutti i suoi modi, di ogni patto religioso, sociale o familiare che non sia strettamente individuale, relativo o di libera scelta, di ogni schiavitù del lavoro, di ogni ripetizione coatta, di ogni censura pubblica.
Ecco i campi della ricerca, meravigliosamente vergini e larghi. E penso anche che la distinzione classica anarchia socialistica e individualistica a questo punto cominci a cadere. Bakunin e Stirner sono due mondi individuali diversi, Kropotkin e Tucker sono due diverse culture - non può esistere una anarchia eguale per due, non può esistere un ideale anarchico. Abbattere lo Stato è una tappa, un mezzo comune a tutti, ma non è il fine. Il fine non c'è qui, si identifica con la vita. Perché, al limite, anarchia è morte della politica, è il niente dell'ultimo periodo dell'"Unico", ma in questo senso: nessun paradiso, nessuna promessa - solo l'uomo nudo, la sua nuda paura, il suo quotidiano coraggio. La morte non è più l'incubo ancestrale dell'invocatore di grazie. La vita non è più un dono. È il mio io che si realizza così: dice Tu.
Sono io dunque anarchico? Gotamo, se incontri il Buddha uccidilo. Non sono anarchico: ecco il solo modo di esserlo senza riserve. C'è un senso pratico a tutto questo? Perché dire anarchico e non (ecc. ecc.)? D'accordo, se il senso si muove senza mutare. Io, sono tutti, sono il primo, l'unico o l'ultimo anarchico. Come me, altri uomini e gruppi, sparsi e persino mimetizzati, lavorano ovunque nel mondo. Cercare è anche cercarci, e anche rimettere in moto, prendere le scorciatoie, sbracare il mondo e noi stessi, essere totalmente, incondizionatamente disponibile, nel modo irripetibile di ognuno, allo smantellamento del putrescente leviatano.

Aldo Braibanti

CINEMA 

"Cosi voi ci rinfacciate di essere sediziosi, quando

"non abbiamo più patria, perché voi ce l’avete tolta.

"Cominciate col restituirci tutto ciò che la natura

"ha dato a ogni uomo, il diritto di esistere e di non

"morire di fame senza di voi".

SAINT-JUST

“BANDITI A ORGOSOLO" di DE SETA. "SALVATORE GIULIANO " di ROSI. Si tratta di due film di grande interesse, diversissimi di stile ma molto simili, anzi complementari, nella tematica e nelle conclusioni.
De Seta racconta la storia di un pastore sardo costretto a farsi bandito. Rosi indaga sulle vicende che portarono alla uccisione di Giuliano fino all'avvelenamento di Pisciotta.
La verità che esce dal film di De Seta - che è una tragedia - ci sembra di un valore superiore a quella di Rosi, ma dobbiamo riconoscere a quest'ultimo una maggiore efficacia sociale. Abbiamo l'impressione che il pubblico sia ormai refrattario a uno stile di discorso alla De Seta (l'abbiamo sentito divagare scherzosamente - e non senza scherno - sulle pecore, annoiarsi, "non riconoscere quel mondo) mentre non può sottrarsi allo choc della drammatica denuncia di Rosi. Ma da entrambi i film questo à acquisito, con la debita onestà: il banditismo è il prodotto necessario di una situazione economica e politica a livello feudale.
Grandi strati di popolazione sicula e sarda (senza dimenticarci di Calabria, Lucania, ecc. - e non poche aree depresse del nord) vivono in condizioni di tragico abbandono e non possono aver nessuna fiducia in uno Stato che si ricorda di loro solo per tormentarli con imposte o mandarli a farsi scannare per la Patria dei ricchi.

Il film di GRECORETTI "I NUOVI ANGELI" vorrebbe essere una inchiesta "spregiudicata" sulla condizione della gioventù in Italia. Se non mancano qua e là notazioni azzeccate e momenti discreti e anche "nuovi", quasi sempre la realtà che si vorrebbe documentare à truccata, di maniera; e così il tono, troppo spesso soltanto furbastro. Si potrebbe anche prescindere dall'arbitrarietà della scelta se almeno, nei suoi limiti, la ricerca fosse seria anziché superficiale e, quel che è peggio, supponente. Cosi i risultati non possono che essere casuali, ambigui, non utilizzabili. 

Dopo una lunghissima quarantena à stato concesso il visto di censura al film ALL'ARMI SIAM FASCISTI" di MICCICHE' MANGINI e DEL FRA. Dopo tanti sciocchi e prudenti documentari sulla storia d'Italia, è finalmente una documentazione responsabile del cinquantennio 1911-1961. Il commento è di FRANCO FORTIMI, e ricordiamo che è stato pubblicato sulla rivista "Teatro nuovo"
N.8 - gennaio-febbraio 1962.
(p.g.b.)

TEATRO
La compagnia Mauri-Moriconi-Scaccia ci ha portato il "RINOCERONTE" di JONESCO e "LA BARRACA" di GARCIA LORCA.
Lo spunto del "Rinoceronte" era buono, altrettanto felice di quelli che hanno fatto la fortuna degli atti unici "La lezione", "Le sedie", "Jacques o la sottomissione", ecc. Ma sulla distanza di tre atti non regge; il secondo e il terzo atto vivono sulla rendita del primo, senza svilupparlo. L'idea-base finisce anzi per essere corrotta dall'introduzione di significati posticci. Col "Rinoceronte" prendiamo tristemente atto dell'avvenuto passaggio di Jonesco da un teatro di punta al teatro di successo.
La "Barraca" è un pastiche di poemi e atti unici di Lorca, culturalmente gratuito e scenicamente nullo.
Pessimo il Mauri, insufficiente la Moriconi, interessante lo Scaccia che possiede un discreto talento grottesco. Quanto al regista, certo Enriquez, dovrebbe evidentemente occuparsi d'altro che di teatro.
I "Giovani" (De Lullo-Valli-Falk-Guarnieri) ci hanno proposto " LA NOTTE DELL'EPIFANIA" di SHAKESPEARE in una inverosimile versione ottocentesca. Ovviamente tale trasposizione fa comodo allo stile leggero della compagnia, ma fa torto al testo ben altrimenti denso e fertile. Non siamo, beninteso, dei puristi: i testi sono li per essere violentati, a patto però che se ne aumenti, se ne attualizzi il significato. Purtroppo i "Giovani" hanno ben poco da mediare da Shakespeare, e il loro estetismo ci pare decrepito. Non stupisce che un testo rosso e violento, virile, come "L'OSTAGGIO" di Brendan Behan, sia stato recentemente un fiasco della compagnia, incapace di superare i suoi limiti di garbo o ironia. Dispiace dire queste cose di una delle pochissime nostre compagnie dotate di un sicuro affiatamento e di dignità del mestiere (finora hanno resistito alle lusinghe del cinema, della televisione, della pubblicità), ma l’ultima "perfetta" riuscita dei "Giovani" è "GIGI" di Colette, di sette o otto anni fa. De allora i loro tiepidi sforzi di superare questo "genero" hanno dato solo dei compromessi piuttosto sterili.

"RITRATTO D'IONOTO" rappresentato da una Compagnia di recentissima costituzione (Grassilli e altri) è l'ennesimo tentativo di DIEGO FABBRI di sfruttare a fini di cassetta un certo tipo di problematica cattolica, che non mai stata viva e che ora comunque è morta e sepolta. L'autore - gran trafficone ai danni di Cristo, Ignazio di Loyola e Dostoievskj - sviluppa tali pseudo-problemi con uno stile pomposo e ridicolo qua e là contaminato, nell'illusione d'insaporire la vecchia minestra, con espedienti moderni tipo flash-back. Ma l'ammuffita zitella non seduce nessuno scoprendo le gambe per voler sembrar giovane e spregiudicata: l'effetto è tanto più ripugnante.
Gli attori annaspano alle prese con personaggi-fantocci. La regia di Orazio Costa ben degna, per presuntuosa vuotaggine, del testo.
(p.g.d.)


IL “BORGHESE” FIGARO

Figaro ha ucciso la nobiltà.

(Danton)

"Le nozze di Figaro" sono già la

Rivoluzione in atto.

(Napoleone)

Recentemente rappresentata a Milano, dovrebbe venire presto anche nella nostra città "LA FOLLE GIORNATA" ovvero LE NOZZE DI FIGARO di P.A. CARON DE BEAUMARCHAIS. La commedia è forse meno ignota per la opera che Mozart ne trasse, benché neanche Mozart sia un favorito delle nostre platee. Più nota invece la precedente commedia del Beaumarchais "IL BARBIERE DI SIVIGLIA", ma anche questa soprattutto attraverso il capolavoro di Rossini.

Un burlone, simpatico, vivace, ma infine una caricatura. Fuori della storia.
La storia del teatro è piena di servi ingegnosi e irriverenti, da Plauto in poi. Eppure questa "Folle giornata", scritta nel 1778 e rappresentata la prima volta nel 1784, fu subito salutata come l'annuncio della fine dell'ancien régime (cinque anni più tardi cadeva la Bastiglia). La Corte, i Nobili, il Clero accusarono subito il colpo e reagirono impedendone la rappresentazione, arrivando fino ad imprigionare l'autore. Uno sbaglio di più. Il regime furibondo negava ancora una volta l'evidenza, rifiutava la mano tesa della borghesia (nella "Folle giornata” tale proposta è evidentissima: così, più tardi, il Re non utilizzerà i consigli di Mirabeau), come un dissestato che pretendesse di continuare a contare sul credito perduto.
Per poco che teniamo presente tutto ciò, "La folle giornata" (e anche il "Barbiere" - ma con minor ricchezza e profondità) ci dà un quadro dell'epoca esemplare ed eccitante e, con Figaro, un simbolo straordinariamente acuto e complesso della classe ascendente: la borghesia. Questo quadro, questo simbolo sono tanto più veri nonostante i limiti di consapevolezza storica e di programmaticità politica dell'autore. Egli non è uomo di cultura ma d'azione. È uomo del suo tempo perché lo ha vissuto come pochi. La vita di Beaumarchais (1732-1799) dà le vertigini. Figlio di un modesto orologiaio di Parigi, acquista in breve un eccezionale abilità artigiana ma senza negarsi le gioie della vita e dell'arte: legge scrive, canta, suona tutti gli strumenti, per i suoi piaceri ruba alla cassa paterna. A vent 'anni inventa un congegno per orologi, lo mostra all'orologiaio di Corte che gli ruba il brevetto, gli fa causa, la vince. Si fa ricovare a Corte, ottiene fortissime protezioni. S'inventa un titolo nobiliare, sposa tre mogli, per tutta la vita à impegnato in processi gravissimi in cui rischia l'intero patrimonio e in uno l'ergastolo. Ma egli non conosceva la paura. Commerciante d'armi, abilissimo avvocato di se stesso, corruttore di funzionari per difendersi dalla corruzione, montatore impareggiabile di scandali pubblici (a suo privato vantaggio), truffatore, truffato, sospetto a tutti, dappertutto introdotto. La sua ammirazione per Voltaire (di cui pubblica le opere con mecenatesca liberalità) non gli impedisce di dedicarsi con entusiasmo al commercio degli schiavi. Creditore per quattro milioni di franchi (d’allora!) della Repubblica Americana (che mai gli saldò il debito), padrone d’una flotta (crea e distribuisce gradi e decorazioni come un sovrano), imprigionato, bandito, ricercato. Sempre in lotta, sempre sul punto di naufragare, sempre sicuro di sé, sempre salvo. Cento vite in una: “Ho visto tutto, ho vissuto tutto, tutto logorato” può dire con Figaro.
Tra vita e opera, un rapporto abbastanza simile corre in Defoe (ma questi non fece mai fortuna in affari). Non dallo studio o dalla meditazione, ma da questa ricchissima esperienza di vita nasce la sua arte, nasce Figaro. La sua arte una delle espressioni, fors'anche la sublimazione, della sua vitalità: uno dei suoi tanti tentativi di far breccia, d'imporsi, di possedere.
La sua opera, dicevamo, annuncia i tempi prossimi, ma va anche molto più in là.
I caratteri che egli individua e fissa nel suo "borghese" Figaro - antieroico eppure eroico, se eroismo significa tendersi ai limiti delle proprie possibilità - sono d'una acutezza e densità tali da illuminarci non tanto l'Ottantanove: già il Termidoro, l'Impero, e quasi due secoli, ormai, di civiltà borghese.
Figaro è un trovatello, figlio di nessuno (la borghesie, figlia di servi, cioè di nessuno), senza un passato che lo inceppi, e questa assenza di storia gli consente uno spregiudicatezza assoluta nella lotta per sopravvivere e imporsi. Egli non ha nulla da rispettare, non è debitore verso niente e nessuno(neanche della nascita). Non ha nulla - quindi può prendersi tutto. Il suo appetito non conosce limiti ne ritegni.
La classe dominante invece è vittima del rituale che pure ha costruito per legittimare e difendere il potere. Ha commesso il fatale errore di mitizzare il suo potere: s'è illusa sulla definitività della sua vittoria, ha trascurato la ricerca, è diventata ottusa nella pigrizia, ha finito col credere - lei sola - a ciò che bisognava gli altri credessero. Le sue difese ormai la imprigionano. Più che un servo, Figaro è un libero professionista - servitore cioè di chi lo paga, anzi del denaro - e nell'esercizio delle sue funzioni egli riesce a ottenere al potente ciò che questi non è più capace di raggiungere da solo. Ciò semplicemente perché egli, non irretito da convenzioni, vede più chiaro, è più lucido; di nulla dovendo render conto, tutti i mezzi per lui sono buoni; non avendo nulla da perdere, è più avventuroso. A Rosina che gli rimprovera che origliare alle porte "è male", egli replica semplicemente che "non c'è niente di meglio per udire ogni cosa chiaramente"; e la stessa Rosina è subito costretta a legittimare tale sconvenienza perché è servita a conoscere un pericolo che la minaccia e dal quale ora potrà difendersi ("Barbiere"). È cosi sicuro di sé che mi rassicura" dice candidamente la Contessa nelle "Nozze": è una battuta mirabile a sottolineare l'abdicazione di una classe. Gli ex-servi sono già di fatto i nuovi padroni.
"Dappertutto persone intraprendenti, audaci ..." ringhia il vecchio Bartolo. "Quel dannato barbiere che m'ha scombussolato la casa intera in un battibaleno. Appioppa un narcotico al Falco, una polvere starnutatoria a Bimbo, salassa al piede Marcellina; nemmeno la sua mula ha risparmiato, ha messo sugli occhi ciechi della povera bestia un cataplasma! ... non vedo l'ora di allungar la lista delle sue prestazioni ... il birbante vorrebbe pagarmi i cento scudi che mi deve senza sciogliere la borsa". Ma a nulla serve che Bartolo si difenda, diffidi, si barrichi. Chi si difende è perduto. Figaro è più svelto di lui, "consilio manuque". Bartolo non può tener dietro all’inesauribile energia e scaltrezza e fantasia di Figaro. È assediato: e Figaro finirà col trovare il buco per cui etrare, semplicemente perché lo cerca.
Figaro è senza illusioni: "Siano tutti gli zimbelli dei capricci del caso"; "Son mille e mille anni che il mondo rotola, e in questo oceano di tempo, ove ho per gaso acchiappato trenta poveri annetti che non torneranno più, dovrei preoccuparmi di sapere a chi li devo?" È solo. La sua lotta non conosce solidarietà o pietà di sorta. Cosi investe Basilio: "Sei forse un principe che ti si debba adulare? Sopporta la verità, visto che non hai di che pagare la menzogna!" Soltanto verso il paggetto Cherubino egli mostra simpatia, non tanto perché non può nuocergli, ma soprattutto perché vede in lui se stesso adolescente ("un giovanetto infuocato per il piacere, tutto dedito al godimento ... innamorato in pazze ondate ..."). Nel congedarsi da lui - il piccolo sta per partir soldato - la simpatia e il rimpianto velano d'amarezza la consueta crudele lucidità: "Addio, piccolo Cherubino mio. Stai per sprofondare in una vita ben diversa! Diavolo, non gironzolerai più tutto il santo giorno per gli appartamenti delle donne; addio ciambelle e bocconcini alla crema; non più guancialino d'oro ne moscacieca. Dei bravi soldati, perbacco! abbronzati, malvestiti, con un grande schioppo assai pesante; a destra, a sinistra, avanti, in marcia verso la gloria ... a meno che una buona schioppettata ...".
Ma la sua forza è che si ama. Nonostante tutto, à allegro. "Costretto a percorrere la strada che ho infilato senza saperlo, cosi cose gonza volerlo ne uscirò, l'ho cosparsa di tutti i fiori che la mia letizia m'ha donato".
Pure, insieme alla vitalità, alla fiducia nell'intelligenza attiva - soli amici in un mondo nemico - in Figaro convive puro, fortissima, le tentazione della quiete, dell'armonia (qualcosa come quell'"intervallo tra il lavoro e la sorte" cui Beaumarchais aspirava senza poterlo mai raggiungere), il perfetto contrario alla sua rigorosa filosofia della vita, l'irragionevole per un uomo cosi spietatamente ragionevole. Confessa: "Ambizioso per vanità, laborioso per necessità, ma poltrone ... con delizia". Egli non ha nulla de temere da nessuno scacco negli affari: servirebbe solo a renderlo più accorto, più forte infine. Ma se si abbandona all'amore, alla fiducia, - il dono, il gratuito, l'assoluto, - si scopre all'eventualità di una sconfitta che non potrebbe rimediare. E quando crede che la fidanzata di cui è innamorato stia per tradirlo (e proprio poco dopo aver pronunciato l'atroce battuta: "se dovrà tradirmi un giorno, glielo perdono fin d'ora: avrà dovuto darsi tanto di quel da fare..." - cioè: se lo sarà bon meritato in sostanza, il leale riconoscimento anche agli altri del superiore diritto, che egli s'è sempre riconosciuto, della scaltrezza e della forza), allora il buio completo scende su di lui. Per un momento Figaro è morto. Ma ritorna in sé.
In una scena stupenda, egli rievoca la sua vita, le continue sconfitte e le faticose rivincite, la sua lotta tenace contro le difficoltà; paragonandosi al Conte che vuole strappargli la fidanzata: "Che aveto fatto per meritarvi tanta cuccagna? Vi siete preso il disturbo di nascere, e basta: por il resto siete un uomo abbastanza comune! Io invece, per la miseria!, smarrito nella folla oscura, ho dovuto spiegare più scienza e giudizio per sopravvivere, di quanto ne occorra per governare cent'anni tutta la Spagna! e vorreste misurarvi con me?”
La coscienza del suo valore gli dà la forza per reagire. Si tratta di difendere il suo bene, la sua felicità. Contro chiunque. Benché con la morte nel cuore, ancora una volta egli lotterà, ttaccherà con tutte le risorse del suo ingegno. Dissolto l’equivoco, riavuta la sua donna e la fiducia nel suo amore, egli accetterà con gioia il castigo da lei, offesa per esser stata sospettata: “O gioia, delizia; o cento volte fortunato me. Picchia, adorata, non ti stancare. Ma quando mi avrai striato il corpo di lividi, rimira con bontà, Susanna, il più fortunato uomo che le abbia mai prese da una donna”
						Piergiorgio Bellocchio

Dello spettacolo va detto che il regista Virginio Puecher ha sottolineato soprattutto il lato comico più superficiale, raggiungendo peraltro un ottimo ritmo. 
Il protagonista è interpretato da Alberto Lionello che, purtroppo, è irrimediabilmente attore da rivista.
Consigliamo la lettura sia delle “Nozze di Figaro” sia del “barbiere di Siviglia” (BUR, lire 140 e 120 rispettivamente) ben tradotti e corredati di utili commenti critici e d’una sufficiente biografia dell’autore.

LIBRI

PASOLINI

(p.g.b.) Anzitutto va riconosciuto a Pasolini il merito di essere un personaggio: tutti i suoi libri sono sempre stati dei fatti, delle novità, nello squallido panorama della nostra letteratura fatta soprattutto di rimasticature, di promesse mancate, di abili e pigri rentier, di provincialismo. Un personaggio nuovo. Egli esprime una certa realtà attraverso poesie, romanzi, film. E con ciò non intendiamo tanto le condizioni del sottoproletariato romano, quanto una certa zona della vita di tutti, quel substrato viscerale che si pretenderebbe proprio dello stadio infantile e successivamente superato, ma che invece, più o meno scopertamente e sia pure in misura disuguale, continua a condizionare fortemente anche la cosiddetta vita adulta. È abbastanza evidente il parallelo tra questo mondo irrazionale, della libido, dove istinto di vita o istinto di morte si combattono nudamente, rispetto all'adulto mondo dei sentimenti e della ragione, e la vita sociale di un certo sottoproletariato abitante in baracche ai margini della città, amorale anarchico crudo, rispetto appunto alla civiltà della città, della vita organizzata. Dialetto, gergo, contro lingua. Africa, Asia, contro Europa. Pasolini si serve appunto del secondo termine del parallelo per esprimere allegoricamente il conflitto interiore del primo termine. Un conflitto interiore, ripetiamo, tutt'altro che risolto, che spesso riesplode violentemente. Per questo, Pasolini ci parla proprio di noi, infine, di noi "civilizzati". Ma vero conflitto, vero dramma, non esiste in Pasolini, data l'assoluta prevalenza del momento irrazionale su quello adulto, sul momento della storia, nonostante la sincera partecipazione di Pasolini anche al secondo, come uomo di cultura e uomo politico. Più che una situazione drammatica, Pasolini testimonia una situazione tragicamente immobile. Il suo è un Inferno senza speranza se non in se stesso. Pasolini, infine, non può che ripetersi. Per questo, nonostante l’autenticità del suo mondo e il suo grandissimo talento poetico (ma di entrambi tende anche ad abusare, il suo fervore degenera spesso in vera e propria incontinenza), finisce col logorare rapidamente il mezzo espressivo impiegato.
Le prime prove di poesia giungono a perfezione con “LE CENERI DI GRAMSCI”, il libro di poesia più geniale e ricco del dopoguerra, ma il successivo – “LA RELIGIONE DEL MIO TEMPO” è sostanzialmente una caduta: la ripetizione finisce col tradire i punti più deboli, certo patetismo pascoliano, il virtuosismo, la retorica civile. L’eccellente romanzo “UNA VITA VIOLENTA” è lo sviluppo del precedente “RAGAZZI DI VITA” ma è significativo che Pasolini lo continui, anziché con un terzo romanzo, con un film “ACCATTONE”, che proprio per essere espresso attraverso un mezzo tecnico diverso, rinnova e arricchisce l’emozione; e anzi, verificandola, conferma l’autenticità del mondo pasoliniano che, proprio in virtù della sua profonda verità, finisce sempre per esprimersi in modo vivo servendosi di ogni mezzo tecnico. Non è del tutto una battuta di spirito dire che aspettiamo il passaggio di Pasolini al teatro, alla pittura, o addirittura alla composizione musicale. 

Opere: L’USIGNOLO DELLA CHIESA CATTOLICA, poesie 1943-49, Longanesi 1958
LE CENERI DI GRAMSCI, poesie 1951-56, Garzanti 1957
LA RELIGIONE DEL MIO TEMPO, poesie 1955-60, Garzanti 1961
RAGAZZI DI VITA, romanzo, Garzanti 1955
UNA VITA VIOLENTA, romanzo, Garzanti 1959
ACCATTONE, sceneggiatura cinematografica, ediz. FM 1961
PASSIONE E IDEOLOGIA, saggi di critica letteraria, Garzanti 1961


MUSIL

(g.c.) Robert Musil - di cui è uscito recentemente nelle ediz. Einaudi il III volume de “L'UOMO SENZA QUALITÀ" - è senza dubbio, accanto a Proust Kafka Joyce e Th. Mann, uno dei più significativi scrittori della letteratura contemporanea. La sua esistenza, amareggiata dalla povertà e dal disinteresse generale (muore pressoché sconosciuto a Ginevra nel 1942), è tutte pervasa da quella fatale demoniaca dispersione che è il simbolo di un'epoca in crisi.
Musil aveva esordito ben presto, nel 1906, a soli 26 anni con un eccellente romanzo "I TURBAENTI DEL FIOVAME TORLESS" (Einaudi, 1959) che è la storia di un gruppo di adolescenti nel momento in cui introversione e inconscio cominciano, in un'ambigua confusione, a prendere forma e realtà: in questo magistrale studio vengono anticipate alcune delle componenti del nazismo. Dopo alcune prove minori - due commedie, "I FANATICI" del 1921 . "VINCENZO E L'AMICA DI UOMIMI NOTEVOLI", o alcuni racconti estetizzanti, "TRE DONNE" Einaudi 1960 - nel 1927 esce il I volume del suo capolavoro "L'uomo senza qualità" la cui stesura occuperà tutta la vita di Musil e che egli lascerà incompiuto.
Al di fuori di ogni schema del romanzo tradizionale "L'uomo senza qualità” è un “poema filosofico" sull'impossibilità per l'uomo di entrare in rapporto con la realtà e di inserirsi in essa. Con intelligenza finissima e duttile, con ironia corrosiva, Ulrich Anders, "l'uouo senza qualità", si apre a ogni esperienza, sonda ogni aspetto della realtà, cercando di comprendere per quale scopo si debba agire. Egli è disponibile a tutto e non crede più in nulla; ha moltissime qualità ma gli mancano la capacità, la possibilità di applicarle. La sua odissea segue filtrandola l’odissea di un mondo in dissoluzione. Con fredda disperazione, rigorosamente obiettivo, Musil ne registra gli ultimi momenti. La civiltà contemporanea, analizzata con geniale precisione nei suoi molteplici aspetti, è smascherata nei suoi miti e nei suoi idoli. Il tentativo di sostituirli, di trasformare il mondo e di concentrare la vita dell’uomo intorno ad alcune sicure componenti, resta fatalmente incompiuto. E il tragico obiettivo Ulrich, consunto anche l’amore torbido e catartico per la sorella, è abbandonato da Musil in cosciente balìa di ogni possibile avventura.
